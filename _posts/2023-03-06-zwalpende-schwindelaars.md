---
tag: ni
ni_d1_uitploeg: CREB 2
ni_d2_uitploeg: CE Sambrevillois 1
ni_d3_uitploeg: Caissa Europe 4
title: "Over vinnige veerkracht en zwalpende schwindelaars"
auteur: Eric,Tom,Eddy,Geert
fotograaf: Peter
date: 2023-03-06 20:00:00 +0100
ni_ronde: 8
ni_d1_thuisploeg: Dworp 1
ni_d2_thuisploeg: Dworp 2
ni_d3_thuisploeg: Dworp 3
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: "Ploeg 1 nam het op tegen de laatste in de stand. En aangezien we zelf nog in acute stervensnood zitten, was dit dus een onvervalste vierpunten-match."
image:
  path: assets/images/fb/fb_post_3.jpg
draft: false
---
**Een interessante ronde. Zowat iedereen bij Dworp kon spelen en dus waren de teams driemaal op volle oorlogssterkte. Ploeg 1 nam het op tegen de laatste in de stand. En aangezien we zelf nog in acute stervensnood zitten, was dit dus een onvervalste vierpunten-match. Voorbereiden was onmogelijk, de pannenkoeken van CREB (hebt u hem?) hadden in de vorige ronden een hele nest spelers opgesteld. Dat dan in schril contrast met Dworp, wij spelen ronde na ronde nagenoeg met hetzelfde zestal. Dank u mannen, dat maakt het werk van de ploegchef licht.**<!--more-->

**De tweede ploeg stond voor een loodzware opdracht. Dworp 2 neemt het op tegen de leiders in deze vierde afdeling. Vooraf waren de verwachtingen dus niet al te hoog gespannen. Weerwerk bieden, niet afgaan en hopen op een appeltje dat uit de kast komt rollen. Dat was zowat het enige wat we konden doen. Oftewel, voor wie zijn klassiekers kent: ‘Het is niet nodig te hopen om te ondernemen, noch te slagen om te volharden’.**

**Een leuke uitdaging wachtte ook team drie, voor de gelegenheid versterkt met voorzitter Eric. Met name werd hen de voormalige –maar net afgezette- nummer één uit deze reeks voor de voeten geworpen. Benieuwd hoe ze dat varkentje gewassen hebben? Wait and see hieronder in het verslag.**

![][foto 1]

## Herboren Dworp 1 (eindelijk!) in de ‘winning mood’

Ja, we moesten winnen. En daarvan was iedere speler vooraf goed doordrongen. De twee eerste borden van CREB waren sterk, de anderen haalbare kaarten. Al is het altijd wel opletten geblazen natuurlijk.

Het eerste half puntje rijfden we snel binnen op bord 2 met zwart. Tom legt het zelf uit: “Weinig te vertellen over mijn partij. Tenslotte duurde die amper 17 zetten na een ongewone maar tijdrovende 1.b4 opening. Tegen dan was het materiaal al flink uitgedund en geeft de computer een licht -0,5 voordeel voor mij. Foutloos van beide kanten –Stockfish zegt 97% nauwkeurigheid voor wit en 99% voor zwart- en met een halve blik op de andere stellingen koos ik maar voor de veilige remise, vol vertrouwen in de ploegmaten –terecht- en iets minder vertrouwen in het half uurtje bedenktijd dat ik nog over had voor de 23 zetten tot aan de tijdcontrole. 0,5-0,5.

Een terechte keuze zo bleek inderdaad. Want onze borden 5 en 6 hakten er gelukkig stevig in. Te beginnen met Diederik, wit op bord 5. Hij speelde actief maar wel tegen een talentvolle, en qua Elo wat ondergewaardeerde jonge schaker. Diederik liet het niet aan zijn hart komen en uiteindelijk overzag de man van CREB een instant-mat. De mat voorkomen was mogelijk geweest. Dat had de zwartspeler wel een kwaliteit gekost. Diederik alvast opgelucht want een eindspel pion tegen kwaliteit en alle activiteit op één vleugel was nog stevig werken geweest voor de winst. 0,5-1,5 Goed zo.

Met zicht op de winst van Diederik sloeg ik (Geert, zwart op vier) maar snel de voorlaatste pion van het bord. Met ongelijke lopers en een laatste randpion bood mijn tegenstander remise aan. In dank geaccepteerd. Dit spelletje gaat een prominente plaats innemen in mijn –al flink uitpuilende- ‘grote blunderboek’. En in een huizenhoog gewonnen stelling als een debutant mee snel beginnen te spelen... Tjonge, jonge. Shame on you, Verrijken. 1-2

Gelukkig was Frank op 6 met zwart beter bij de les. Naar goede gewoonte opende hij zeer degelijk, met een gelijke stelling tot gevolg. Daarna kwam de klasse geleidelijk boven. In een dubbel toren- en lopereindspel zette onze man de tegenstander weg. Een mooie overwinning en een gelijkspel hebben we al. 1-3.

Op bord 1 met wit speelde Serge, zich bewust van de precaire situatie waarin de ploeg zich bevindt, nog eens een fijn partijtje tegen een sterke tegenstander. In een stelling met twee torens tegen een dame en een viertal pionnen weigerde Serge remise. Toen hij zich bewust werd van de tussenstand stelde hij snel daarop zelf remise voor. Teamspirit heet dat en dit eindspel was waarschijnlijk ook wel niet te winnen. En zo is de buit, twee matchpunten, binnen. Oef! 1,5-3,5.

Kjell restte op drie met wit de dankbare taak om de overwinning eventueel nog uit te diepen. Dat deed hij met verve. In hogere zin kwam de zwartspeler er niet aan te pas, hij zwierf met zijn koning ergens rond op het bord en kwam dus onvermijdelijk in het schootsveld van de zware witte stukken terecht. Kjell wachtte het meest gepaste moment af om met een mooi zetje de zaak af te maken. Een fijne partij en de eindstand, 1,5-4,5, mag gezien worden.

## Team 2 incasseert een opdoffer van je welste

Dworp 2 kreeg zondag het bezoek van Sambreville, de leider in de reeks. Bernard, ridder zonder vrees of blaam, trok op het eerste bord met wit gewoontegetrouw ten aanval. Hij offerde een paard tegen 2 pionnen. Zijn sterke tegenstander (1988 Fide Elo) sloeg aan het twijfelen en bood remise aan. Toch was het offer niet correct: in de eindstelling staat wit duidelijk slecht. Toch een mooi resultaat tegen een sterke tegenstander. 0,5-0,5.

Eddy met zwart op 4 speelde een interessante partij maar kende een erg moeilijke dag. In een rustige, gesloten opening speelde wit verrassend 11 Pe4. Eddy verloor een tempo, en nog een tempo en nog eentje. Toen het tijd was om weerwerk te bieden, bleken de opties al opgebruikt. Onze man werd overrompeld en verloor uiteindelijk kansloos. 0,5-1,5.

Achteraf was Peter met wit op drie zoals zo vaak de laatste tijd, niet te spreken over zijn partij. Hij speelde de enorme blunder h2- h4??, zwart riposteerde met Dg3 schaak en alle drie pionnen van de koningsvleugel gingen er aan. Een kansloze nederlaag en matchverlies was het gevolg. 0,5-2,5.

Bleef over Yentl op bord 2 met zwart, voor het eerst in ploeg twee. Ook hij kreeg een sterke tegenstander voorgeschoteld. Onze man speelde Siciliaans, had wat ruimtegebrek (zoals vaak in deze opening), maar was wel de last man standing. Maar ook hij moest uiteindelijk buigen. 0,5- 3,5 verlies.

## Geen berg te hoog voor team 3

De derde ploeg moest deze zondag aan de bak tegen de schakers uit Mons. Ze hadden in de vorige ronde in een rechtstreeks duel aan de top hun leidersplaats kwijtgespeeld. Kwamen ze opdagen met een sterk team? Niet echt. Het was wel een jonge ploeg, gemiddeld slechts 19 jaar. Maar op borden 2, 3 en 4 was het zeker doenbaar voor ons...

Mathias op bord 3 met wit kwam al snel in het voordeel. Toen hij op d5 een pion sloeg met bijkomende aanval op de zwarte dame was het snel uit. Uiteindelijk ging die dame er ook aan. 1-0

Niels op bord 2 met zwart speelde tegen een 12-jarige jongen. Die veroverde twee lopers tegen toren en pion, maar de stelling bleef gesloten. Toen zwart de c-lijn veroverde en  de dame vervolgens de witte stelling binnendrong, werd al snel remise overeengekomen. Een solide remise, zoals we van Niels gewoon zijn. 1,5-0,5

Eric met wit op 1 speelde tegen de 24-jarige voorzitter van Caissa. 1932 Elo en de vierde sterkste bezoekende speler in de toernooizaal. De Engelse opening verliep ongeveer gelijkwaardig. Zwart vertoonde wat meer initiatief en kwam wat in het voordeel. Wit beperkte zich voorlopig tot verdediging, zonder verzwakkingen van de koningsstelling toe te staan. Zwart treuzelde en ineens deelde wit met Da5 een rake slag uit. De volgende mooie zet, Td7! maakte gebruik van een dubbeldreiging, mat via c7 en loperwinst door een penning van de zwarte dame. Die loper ging er af en zwart gaf op. 2,5-0,5 en matchwinst.

Sander nam het met zwart op bord 4 op tegen een meisje van 15, Lalou geheten. Lange tijd  was het zeer spannend en ingewikkeld met heel veel stukken op het bord. In tijdnood speelde onze man het alsnog fout en de nederlaag was een feit. Eindstand 2,5-1,5.

## Naspel

Of we tevreden moeten zijn na deze achtste ronde? Moeilijk te zeggen. Team 1 klimt wel van plek 10 naar een weer ietwat veiligere negende stek. Diederik en Kjell wonnen en blijven respectievelijk topscore met 5,5/7 en sterkste performer met 2084 tornooiprestatie, laat Tom weten. Eraan toevoegend, voor de liefhebbers van statistiekjes, dat we op bordpunten vierde staan - Europchess staat derde in de rangschikking met een gebuisde bordpuntenscore van 48%. Zuinig matchen binnenrijven is belangrijk en af en toe een zware dreun kan geen kwaad. Wij kunnen van hen nog wat leren, dixit Tom. De TPR van team 1 blijft wel solide met 1948, de tweede van de reeks, na Mons met 1989. Koploper Gent heeft de derde TPR en de zwakste tegenstand tot nu toe. Volgende ronde trekken we naar daar en dat is altijd een rotverplaatsing naar een stad van auto-haters. Wat geluk kunnen we gebruiken want Gent lijkt zich de laatste twee matchen te versterken. In de praktijk zou één overwinning in de laatste drie ronden moeten volstaan voor het behoud dankzij ons hoog bordpuntentotaal.

Waar Dworp 1 de laatste ronden stilaan op volle toerental draait, maakt de tweede ploeg een omgekeerde beweging. Team 2 blijft in de hoek waar de klappen vallen. De ploeg blijft negende met één matchpunt voor op de tiende en twee op de elfde. Behoud moet toch nog altijd lukken maar een paar puntjes erbij zou wel zo comfortabel zijn.

De derde ploeg deed het deze ronde uitstekend met een 2,5-1,5-winst tegen een ploeg die de titel nu wel mag vergeten. Dworp 3 heeft nu vijf matchpunten uit zeven ontmoetingen na een toch wel mooie overwinning.

De volgende ronde zwermen we weer uit maar ondertussen: stay tuned. Blijf bij ons, blijf bij de Dworpse schaakkring.

[foto 1]: {{ "/assets/images/2223/ni/r8_tegenstanders.jpg" | absolute_url }}
