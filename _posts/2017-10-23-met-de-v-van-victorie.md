---
redirect_from: /2017/10/23/ni-r3-verslag-geert/
tag: ni
ni_d1_thuisploeg: KGSRL 4
ni_d1_uitploeg: Dworp 1
ni_d2_thuisploeg: Woluwe 2
ni_d2_uitploeg: Dworp 2
ni_ronde: 3
title: "Met de V van Victorie : de tegenstand (hahaha) in de pan gehakt"
auteur: Eric,Geert
description: "Onze twee ploegen stonden voor een lastige verplaatsing. Het eerste team ging bij de Koninklijke Gentse op zoek naar de broodnodige puntjes."
fotograaf:
date: 2017-10-23 21:30:00 +0100
draft: false
last_modified_at: 2019-10-23
---
## Vooraf

Onze twee ploegen stonden afgelopen zondag voor een lastige verplaatsing. Het eerste team ging bij de sterkste schaakclub van het land, de Koninklijke Gentse, op zoek naar de broodnodige puntjes. En Dworp 2 gaf in Woluwe een directe concurrent voor de titel partij. Dat alles in een sfeer van onzekerheid. In team 1 vervingen Stijn en Eric Diederik en Walter die onbeschikbaar waren. Het impliceerde op de borden drie tot en met zes tussen 100 en 250 Elo minder. Maar zoals bekend: wie niet slim is, moet sterk zijn!<!--more-->

## De ontmoeting

First things first: team 1.

**Filip** op bord 4 liet in de opening een paardoffer op e4 annex dameschaak op h4 toe. Volgens Serge was het offer twijfelachtig maar wit diende dan wel Kd2 en niet Ke2 te spelen. Hij ging er te vuur en te zwaard af in een twaalftal zetten. Gesterkt door het Chinese gezegde: “slecht begonnen, is half gewonnen” (zie verslag ronde 1) toog Filip alsnog blijmoedig naar huis. 1-0 voor Gent.

Op het laatste bord weigerde **Eric** met wit een Benoni of Benko met e3, kreeg een rustige partij met wat initiatief en speelde op de 19de zet een kleine plusremise. De enige kalme partij van de namiddag. 1,5-0,5 voor KGSRL.

Inmiddels nam **Kjell** op bord 2 revanche voor de vorige ronden. Met wit kreeg hij al snel het initiatief en na f5! zag het er somber uit voor zwart. In een koningsaanval werd de Gentenaar onder de voet gelopen. Een scheve situatie recht getrokken. De stand is opnieuw gelijk: 1,5-1,5.

**Frank** met zwart op bord 3 stond onder druk. Gelukkig slaagde zijn tegenstander er niet in de druk te behouden. Hij verloor een pion, later nog een tweede, en tot slot nog een stuk. Zo is het eenvoudig. We nemen voorsprong: 1,5-2,5 voor ons.

Ons topbord **Serge** is dit jaar opvallend strijdlustig. Hij offerde met zwart een pion (thuis bekeken) en later nog een tweede. Duidelijk was wel dat hij er één van ging terugwinnen. Daarna stond de witspeler onder zware druk. In de tijdnood van de tegenstander begon ook Serge snel te spelen. Verlies van een vol stuk was daarvan het gevolg. Uiteindelijk werden het drie stukken en pion tegen twee stukken en twee
pionnen voor onze man. Dat is moeilijk te winnen, en Lacrosse slaagde er dan ook niet in. Ondanks stukverlies toch nog een redelijk comfortabele remise. Het toont aan dat Serge goed moet gestaan hebben.  2-3 voor ons.

Vijfde bord **Stijn** ontkwam in de openingsfase niet aan zware positionele druk. Hij verdedigde zich echter behoorlijk, zocht en vond tegenspel. Toch had zijn tegenstander nog een winnende batterij met dame en loper. In tijdnood zag hij dat gelukkig niet. Stijn bekroonde dan maar zijn aanval met een dameoffer. Zonder meer een heroïsche prestatie en een optreden dat er mag zijn in de eerste ploeg. 2-4 voor de goei!

Van team één in Gent naar team twee in Sint-Lambrechts-Woluwe.

En in het Brusselse werd er stevig gebikkeld, de tegenstander verdedigde zich naar best vermogen. **Peter** op bord 3 was het eerst klaar. De overwinning kwam nooit in gevaar, hij won al snel twee pionnen en zette dat voordeel keurig om in een mooie overwinning. 0-1 voor ons.

Daarna volgde **Mo** op bord 4. Ook hij maakte kipkap van de tegenstand en kwam twee pionnen voor in een duidelijk gewonnen eindspel. Zijn tegenstander had het echter zo niet begrepen, verdedigde zich taai en wist een eindspel van paard tegen twee pionnen te bereiken. Dat viel niet te winnen. Jammer, half puntje de vuilnisbak in. 0,5-1,5.

Dan was het aan **Camiel** op bord 2. Voor zijn doen speelde onze man redelijk agressief maar uiteindelijk kwam zijn zachte inborst toch weer boven en gunde hij zijn vrouwelijke tegenstander een half puntje. Derde remise op rij voor ons tweede bord. 1-2 voor ons.

Voor het eerst had **Geert** met zwart op bord 1 van team 2 het lastig. De opening was geen succes al kwam hij gaandeweg beter in de wedstrijd om uiteindelijk de betere stelling en het initiatief te krijgen. Wel met ongelijke lopers en de witspeler had zeker aanspraak kunnen maken op remise. Helaas blunderde de Woluwenaar toch nog toen het halve punt al voor het grijpen lag. Eindstand: 1-3 voor de goei!

## Naspel

Het eerste team deelt in de rangschikking nu plaats vier tot acht (achtste op bordpunten) en heeft drie matchpunten uit drie partijen. “Felicitaties aan iedereen!”, vanwege de voorzitter. Kan ik me, gezien het veel lagere Elo-gemiddelde van de Dworpse ploeg, alleen maar bij aansluiten. Voortdoen zo, hé mannen. Ploeg 2 zit met drie overwinningen in drie ontmoetingen nog steeds op schema voor de titel. Het ziet er naar uit dat de ‘bende van Nijvel’ onze voornaamste concurrent wordt. ‘Wijle van Dwoerp’ staan evenwel bekend als reuzendoders zodus… The future looks bright.
