---
description: "Met een halfje voor op Elo-favoriet GM Alexandre Dgebuadze won Stéphane Hautot afgelopen zaterdag de vierde Memorial Debast, oftewel het Belgisch kampioenschap snelschaken."
tag: mm
title: Stéphane Hautot wint vlekkeloos georganiseerd Belgisch blitz-kampioenschap
auteur: Geert
fotograaf: Pieter
image:
  path: '/assets/images/1718/mm/hautot.jpg'
draft: false
---
**Met een halfje voor op Elo-favoriet GM Alexandre Dgebuadze won Stéphane Hautot afgelopen zaterdag de vierde Memorial Debast, oftewel het Belgisch kampioenschap snelschaken.  Diederik was de lokale held en mag zich met zijn knappe 13de plaats champ van Vlaams-Brabant noemen. Een dikke pluim ook voor catering, organisatie en toernooileiding. Top Dworp!**<!--more-->

![foto Stéphane Hautot][foto hautot]

Afgelopen zaterdag organiseerde de Dworpse Schaakkring voor de vierde maal op rij de Memorial Debast. Voor het eerst kon ook met dit tornooi de titel Belgisch blitz-kampioen gewonnen worden.

## Verdubbeling

Net zoals de vorige jaren was het Provinciaal domein van Huizingen de fraaie locatie. De weergoden waren ons iets minder goed gezind maar echt slecht kon je het weer evenmin noemen. De tent waar het toernooi dit jaar plaatshad was wel een stuk groter dan in 2016. Meer dan nodig ook: de statistieken spreken in dat opzicht voor zich.

![foto binnenkant tent][foto tent]

Voor de eerste editie van de Memorial in 2014 daagden 13 spelers op. Een jaar later waren dat er precies dubbel zoveel. De editie van 2017 noteerde nogmaals een verdubbeling met 51 deelnemers. En dit jaar… deden we dat huzarenstukje andermaal over. Op zaterdag 16 september 2017 zakten er liefst 102 schakers af naar Huizingen. Het twintigtal spelers dat zich niet vooraf had inschreven zorgde wel voor een lichte vertraging bij de start. Wat wordt het in 2018? Als de trend zich doorzet dan halen we moeiteloos de kaap van 200 deelnemers... Op dan maar weer naar een nog grotere tent?

## Kwaliteit

Niet alleen was er veel volk komen opdagen, ook de kwaliteit tekende present. Het Elo-vlaggenschip en de enige grootmeester in het gezelschap is de tot Belg genaturaliseerde Alexandre Dgebuadze.

![foto Alexandre][foto dgebuadze]

Indrukwekkend: niet minder dan 15 deelnemers hebben een titel: van GM over Fide-meester tot vrouwelijke meester. De andere favorieten naast Dgebuadze (2.526 Elo) waren Arthur Abolianin (2.375 Elo), Aleksander Alienkin (2.358 Elo), Stéphane Hautot (2.328 Elo) en Lennert Lenaerts (2.303 Elo). Opmerkelijk genoeg zakte de nummer twee van dit indrukwekkende schaakgezelschap, Arthur Abolianin, compleet door het ijs. Hij bolde het zonder boe of ba af na ronde negen en haalde uiteindelijk een 54ste (!) stek met 6 punten uit tien partijen.

Tornooiwinnaar Stéphane Hautot verloor in de vierde ronde van Hobokenaar Gorik Cools en speelde in de achtste ronde remise tegen Dgebuadze. Voor het overige was Hautot een geoliede machine. Een -ongetwijfeld- salon-remise in de laatste ronde tegen Emile Boucquet stelde zijn toernooioverwinning veilig. Zijn toernooiprestatie bedroeg bijna 2500 Elo.

De nummer twee in het eindklassement Dgebuadze verloor geen enkele partij maar miste scherpte en diepgang. De grootmeester speelde liefst vijf remises waarvan eentje tegen een speler met ‘slechts’ 2.110 Elo.

![foto Alienkin][foto alienkin]

De derde podiumplaats ging naar Aleksander Alienkin. Behalve een remise in ronde vijf tegen Dgebuadze kende hij zijn zwakke momenten tussen ronde 8 en ronde 10. Tegen "onze" Serge sleepte hij daarbij nog net een halfje uit de brand maar twee opeenvolgende nederlagen tegen de latere tornooiwinnaar Hautot en tegen Lennert Lenaerts sloegen hem uit koers voor de eerste plaats.

## Dworp boven

![foto Diederik met Niels en Mo][foto diederik]

In dit selecte deelnemersveld staken toch ook enkele Dworpenaars de neus aan het venster. Diederik deed zelfs veel meer dan dat. Hij rijfde een fraaie 13de plaats binnen met 8,5/13 en 1.5/2 tegen de meesters Johan Goormachtigh en Arben Dardha. Dat resulteerde in een geldprijs voor het tweede beste resultaat bij de min 2.100 Elo. Bovendien mag Diederik zich een jaar lang snelschaakkampioen van Vlaams-Brabant noemen. Als dat niet mooi staat op het visitekaartje... Serge, 18de (8/13), kan eveneens op een geslaagd toernooi terugblikken. Hij won van Daniël Dardha en Pieter Claesen en remiseerde tegen Alienkin Aleksander.

Verder op een kluitje, met 7/13, eindigden Stijn, ondergetekende, Walter en Said. Deze laatste zette met 1.574 Elo een toernooiprestatie van 1860 Elo neer! Stijn kaapte de eerste prijs in de categorie onder de 1.700 Elo weg.

![foto stijn in actie][foto stijn]

Wat kunnen we nog meer zeggen? Deze Memorial Debast kan men zonder meer een succes noemen. Daar zit het simpele feit voor veel tussen dat de winnaar zich Belgische snelschaakkampioen mag noemen. Maar ook de mond-aan-mond reclame voor dit perfect georganiseerde en geleide toernooi zal er wel veel mee te maken hebben.

Schakers komen en schakers gaan natuurlijk. Zelf was ik echter behoorlijk onder de indruk van de vlekkeloze organisatie. Zakt er volgend jaar 200 man af naar Huizingen dan wassen Eric, Bernard, Diederik en co -excuus voor de andere, niet bij naam genoemde, harde werkers- dat varkentje beslist ook wel. Knap gedaan, mannen!

Wie nog **meer foto's** wil bekijken: op [Facebook][2] of via [Google Foto's][1].

De **eindstand** en **uitslagen** van het tornooi vind je [hier][3].

[foto dgebuadze]: {{ "/assets/images/1718/mm/dgebuadze.jpg" | absolute_url }}
[foto hautot]: {{ "/assets/images/1718/mm/hautot.jpg" | absolute_url }}
[foto alienkin]: {{ "/assets/images/1718/mm/alienkin.jpg" | absolute_url }}
[foto diederik]: {{ "/assets/images/1718/mm/diederik.jpg" | absolute_url }}
[foto stijn]: {{ "/assets/images/1718/mm/stijn.jpg" | absolute_url }}
[foto tent]: {{ "/assets/images/1718/mm/tent.jpg" | absolute_url }}
[1]: https://photos.app.goo.gl/pAQAwdNFfAvWga1v2
[2]: https://www.facebook.com/media/set/?set=a.1941555796060687.1073741830.1877050015844599&type=1&l=ca48fc1cac
[3]: {{ "/memorial-2017" | absolute_url }}
