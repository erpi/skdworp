---
description: "Zeer, zeer nipt en op scheidingspunten kroonde de Leuvense FM Sterre Dauw zich in het Vlaams-Brabantse Huizingen tot VSF-snelschaakkampioen 2023."
tag: mm
title: Vlaanderen schaakt snel maar waar bleef de Sterre stil staan?
auteur: Geert
fotograaf: Eddy
image:
  path: 'assets/images/2324/mm/humanity_s_last_breath.jpg'
draft: false
last_modified_at: 2023-09-11
---
**Zeer, zeer nipt en op scheidingspunten kroonde de Leuvense FM Sterre Dauw zich in het Vlaams-Brabantse Huizingen tot VSF-snelschaakkampioen 2023 en tot de numero uno van Vlaams-Brabant. Winner takes it all want eigenlijk haalden niet minder dan vier spelers 10/13. Naast Sterre waren dat ook GM Mher Hovhannisyan, FM Benjamin Defromont en FM Lennert Lenaerts.**<!--more-->

![foto humanity's last breath][foto 1]

Traditietrouw en dit reeds voor de achtste maal organiseerde de Dworpse schaakkring vzw de ‘Memorial Patrick Debast’, genoemd naar één van haar legendarisch founding fathers. 

Het tornooi geldt ook als VSF blitzkampioenschap en als provinciaal kampioenschap. Op de covid-jaren 2019 en 2020 na organiseert Dworp dit event al sinds 2014. Keurig zoals we dat gewoon zijn en netjes op tijd begonnen en geëindigd. Iedereen content dus. Een pluim voor tornooileider Bernard en alle Dworpenaren die meehielpen het tornooi in goede banen te leiden en van een natje en een droogje te voorzien.

## Lekker zuipen

Zaterdag 9 september gaat allicht de annalen in als één van de warmste dagen van het jaar. Een hittegolf in september en de grote tent midden in het provinciaal domein van Huizingen bood nauwelijks verkoeling. Wel integendeel.

Veel drinken -bij voorkeur alcoholvrij- was de boodschap. Iedereen volgde naar eigen inzichten die goede raad op. Ondanks het bloedhete weer zakten toch 94 schakers af naar Huizingen. De kwaliteit was er ook, aan gekroonde hoofden geen gebrek. We telden één GM, drie IM’s, 6 FM’s, 1 WIM en 1 WFM en daarmee waren de organisatoren dik tevreden.

![foto tent][foto 2]

## Drama in dertien

Het tempo bedroeg vijf minuten knock-out, zonder increment en dat 13 ronden lang… Een ware uitputtingsslag dus en het gevecht voor de eerste plek was dan ook uitermate boeiend.

Bij het ingaan van de laatste ronde kon het nog alle kanten uit. Aan kop stonden Merlijn Van Volsem en Mher Hovhannisyan met 9,5 op 12. Benjamin Defromont, Sterre Dauw en Lennert Lenaerts volgden met 9/12 op een halfje. In die dramatische dertiende ronde haalde Benjamin het van Merlijn, remiseerde Mher tegen Arcelin Gael en wisten Sterre en Lennert het laken naar zich toe te halen tegen respectievelijk Aleksander Alienkin en Adriaan Dreelinck.

Die uitslagen zorgden voor één grote hergroepering. Het hoger genoemde viertal – Sterre Dauw, Mher Hovhannisyan, Benjamin Defromont en Lennert Lenaerts- eindigde op 10/13.

![foto Fleetwood Mac][foto 3]

## Triomf

De grote triomfator, VSF-kampioen en kampioen van Vlaams-Brabant op scheidingspunten werd dus Sterre Dauw. De nieuwe blizkoning schoot als een raket uit de startblokken met 5,5 uit 6 - in ronde vijf remiseerde hij tegen de enige GM in het gezelschap Mher. In de rondes zeven en acht kende Sterre een licht dipje met remise tegen Benjamin Defromont en verlies tegen Lennert Lenaerts. Dat was snel voorbij met winst in ronde 9, 10 en 11.

Vervolgens beet hij een tweede maal in het zand in ronde 12 tegen Merlijn Van Volsem. Met winst in de laatste ronde stelde Sterre zijn gedeelde eerste plaats dus veilig. Zijn tpr is bijna 2400 Elo en daarmee moet de nieuwe kampioen enkel Mher (2405) laten voorgaan.

Bij de vrouwen won de enige WIM uit het gezelschap de Geelse Hanne Goossens de titel.

## Lokale helden

Het eigen Dworp vaardigde niet minder dan veertien spelers af. Voorwaar ik zeg u: het schaakleven bloeit in het Dworpse. Tot zijn eigen verbazing ging bloedheet blitzen Tom goed af. Hij haalde 8/13 met onder meer remise tegen FM Marcel Roofthoofd en de wederoptredende IM Stefan Docx. Zo werd ‘onzen’ Tom (tpr 2074) provinciaal kampioen van Brabant. Althans hij kreeg als tweede, na Sterre Dauwe, de trofee in zijn pollen gestopt.

![foto chess nerds][foto 4]

Toevallig is blitz één van de specialiteiten van Diederik. En hij stelde ook dit keer niet teleur met 7,5/13. Zeker in een tornooi met meer dan 90 deelnemers zeggen eindstanden niet alles. Diederik remiseerde tegen Benjamin Defromont en won tegen Wojtek Sochacki (2280).

Serge en Geert haalden 7/13, Peter 6,5, Frank en Eric 6, Matthias 5,5, Mo en Mats 5, Pascal en Nathan 4,5, Jules 3 en Ruben 2 punten. Knappe prestaties, vooral van Mo die na een lange onderbreking nog eens aan schaken toe kwam. En van Nathan. Kwestie van tijd alvorens hij vader Diederik het nakijken geeft.

En tot slot nog een uitsmijter. Sommige mensen moeten geen 10 op 13 halen om wereldberoemd te worden tot op Sint-Anneke. Peter is nu al legendarisch met "who let the Docx out, who, who..." naar aanleiding van het wederoptreden van IM Stefan Docx na schorsing. Tot volgend jaar.

_[de [volledige eindstand][1] van het tornooi kan je [hier][1] vinden]_


[foto 1]: {{ "/assets/images/2324/mm/humanity_s_last_breath.jpg" | absolute_url }}
[foto 2]: {{ "/assets/images/2324/mm/tent.jpg" | absolute_url }}
[foto 3]: {{ "/assets/images/2324/mm/fleetwood_mac_rumours.jpg" | absolute_url }}
[foto 4]: {{ "/assets/images/2324/mm/chess_nerds.jpg" | absolute_url }}

[1]: {{ "/memorial-2023" | absolute_url }}