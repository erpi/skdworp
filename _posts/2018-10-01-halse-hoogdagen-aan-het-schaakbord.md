---
redirect_from: /2018/10/01/ni-r1-verslag-geert/
tag: ni
ni_d1_thuisploeg: Dworp 1
ni_d1_uitploeg: Brussels 1
ni_d2_thuisploeg: Dworp 2
ni_d2_uitploeg: Caissa Europe 2
ni_d3_thuisploeg: Dworp 3
ni_d3_uitploeg: Mechelen 9
ni_ronde: 1
title: "Halse hoogdagen aan het schaakbord"
auteur: Geert,Diederik
description: "Het interclub-circus trekt zich weer op gang. Met ploegen in derde, vierde en vijfde afdeling is SK Dworp in goeden doen. Een record breken we evenwel niet."
fotograaf:
date: 2018-10-01 21:30:00 +0100
image:
  path: 'assets/images/logo-dworp.png'
draft: false
last_modified_at: 2019-10-23
---
## Vooraf

De koude dagen komen eraan en dus trekt het interclub-circus zich weer op gang. Met ploegen in derde, vierde en vijfde afdeling is SK Dworp in goeden doen. Een record breken we evenwel niet. In het seizoen 2002-2003 had Dworp drie teams in vierde en 31 jaar geleden waren het er zelfs vier: in derde en vierde en twee in vijfde. Tellen we er anno nu de twee equipes van De Zwarte Dame bij dan zijn het hoe dan ook Halse schaakhoogdagen. Vijf ploegen! Alstublieft.<!--more-->

En we gaan er voor. De prognoses zijn gunstig. Onze 14 spelers hebben voldoende schaakbagage in huis om een rustig seizoen af te werken. Dat geldt ook voor de drie Dworpse debutanten: Tom, Niels en jeugdspeler Mats. Deze eerste ronde trokken ze trouwens aardig hun streng. Zo liet Niels het eerste punt voor Dworp in het nieuwe seizoen optekenen.

En, niet onbelangrijk tot slot, voor onze zondagse knokpartijen op de 64 velden kunnen we rekenen op ons eigen vertrouwde stekje. We spelen in Start 65.

## Beter een half ei dan een lege dop

Op bord 1 van de eerste ploeg hield **Serge** het met wit naar goede (?) gewoonte snel voor bekeken. Helaas verknalde hij zijn remisekansen door verkeerd af te ruilen. Jammer, een slecht seizoenbegin voor onze numero uno. 0-1 voor de Brusselaars.

Op bord 2 debuteert **Tom** bij Dworp na dertien jaar stil liggen (of is het stilliggen?). Langzaam, heel langzaam, zetje voor zetje. Helaas tikt de klok wel zo snel. Tom neemt zijn tijd en stelt remise voor. Logisch als je je stelling als iets minder inschat. De analyse achteraf leert dat dit echter een fata morgana is. Verder op winst spelen was een optie. Met nog slechts 20 minuten voor evenveel zetten was remise evenwel toch wel zo veilig. 0,5-1,5 voor Brussels.

Met wit bekwam derde bord **Kjell** al snel een veelbelovende stelling. Zijn aanval was sterk maar sloeg toch net niet door. Daarvoor rekende zwart op een gelukje in de stelling. Dame tegen toren en loper volstond net niet om het volle punt binnen te halen. Nog steeds 1-2 achter.

**Diederik** op bord vier met zwart speelde naar eigen zeggen misschien wat onnauwkeurig in de opening. “Ik had druk tegen maar slaagde erin secuur te verdedigen. Eerst weigerde ik nog remise maar stelde het dan maar opnieuw zelf voor. De partij kon wel nog alle kanten uit.” Geen stap verder dus. Nog steeds 1,5-2,5 achter.

Ook **Frank** met wit op bord vijf slaagde er niet in de gelijkmaker binnen te trappen.  Hij won weliswaar een pion en stond daardoor beter tot gewonnen. Helaas verdedigde Frank te passief. Daardoor moest ook hij berusten in remise. 2-3 voor Brussels.

Dworps hoop in bange dagen heet echter **Walter**. Hij zat op het laatste bord en voert de zwarte stukken aan. Al hield hij er wel de spanning in door tot het laatste te spelen. Sterker nog, toen niemand –ook de tegenstander niet- nog geloofde in zijn stelling slaagt Walter er op de valreep toch zeker nog in het laken naar zich toe te trekken… Zeer mooi gedaan en broodnodig! Eindscore 3-3 voor de goei.

## Niet altijd krijgt het beste paard de haver

Ook het tweede team keek al snel tegen een achterstand op. **Camiel** met zwart op bord 2 kwam weliswaar goed uit de opening –sterk paard tegen zwakke loper- maar daarna wou hij het allicht te mooi doen. In een stelling waarin tegengesteld gerokeerd was, trok hij tegen zijn natuur in scherp ten aanval. Helaas was de witspeler een stuk alerter. 0-1 voor Caissa.

Met teams van vier man is een vol punt achterstand natuurlijk moeilijker op te halen dan met zes. **Stijn** op bord 4 slaagde daar met zwart nochtans met brio in. Hij pakte een pion in ruil voor druk. Of die druk leek alleen maar zo. Alleszins haalde Stijn de lont al snel uit het kruitvat om het volle punt vervolgens vakkundig binnen te rijven. Knap en 1-1 voor de goei.

Daarna was het een tijdje wachten. Zelf gaf ik (**Geert**) op bord 1 met wit in een Koningsindische partij noodgedwongen de kwaliteit om de zwarte agressie af te remmen. Wonder boven wonder speelde ik daarna in een zetel. De lopers heersten over het veld en konden de zwarte damevleugel risicoloos plunderen. Helaas, driewerf helaas, de prijzen worden aan de meet uitgedeeld. Even niet opgelet en zwart kon nog net eeuwig schaak geven. Domme Verrijken! 1,5-1,5 voor de goei.

En dan was er **Peter** op drie met wit in een scherpe Franse partij. In zijn bekende alles-of-niets stijl gooide onze man er wat materiaal tegenaan. Dat bleek netjes en goed gerekend want analyse achteraf leerde dat Peter huizenhoog gewonnen stond. Helaas, in vliegende tijdnood tastte hij mis. Een onverdiende nul. Eindstand: 1,5-2,5 voor Caissa.

## Dworpse debutanten laten hun tanden zien

Na de opgedane ervaringen in het clubkampioenschap vorig jaar debuteerde **Niels** afgelopen zondag mooi in de nationale interclubs. Hij was de eerste Dworpenaar die in het nieuwe seizoen een IC-punt binnenhaalde. Daarmee was Dworp 3 ook de enige ploeg die ooit op voorsprong kwam. Niels kwam met wit op bord 3 snel een stuk voor en maakte het mooi af. Bravo! 1-0 voor de goei.

Ook voor één van onze beste jeugdspelers, **Mats**, was het een IC-debuut. Hij vocht op bord 4 met zwart voor wat hij waard was. Uiteindelijk bezweek hij toch onder de druk. Jammer maar de aanhouder wint. Volgende keer beter. 1-1 gelijk.

En voor één keer was het niet **Yves**, met zwart op bord 2, die als laatste het licht uitdeed. In een moeilijke, ingewikkelde partij kwam Yves naar goede gewoonte in hevige tijdnood. Toch slaagde hij er uiteindelijk in zijn tegenstander mat te zetten. Applaus, we staan weer voor. 2-1 voor de goei.

Deze keer was **Filip** met wit op bord 1 het langste bezig. Een hele tijd bleef de stelling zo goed als gelijk. Noblesse oblige, dacht Filip allicht en dus probeerde hij de zaken te forceren. Geen goed idee zo bleek want onze man kreeg alsnog het deksel op de neus. 2-2 gelijk voor de goei.

## Naspel

Eerste gewin is kattengespin, zo leert het spreekwoord. Gezien de Elo-verhoudingen kan het gelijkspel van de eerste ploeg als normaal worden beschouwd. Team 2 daarentegen incasseert bij haar debuut in vierde afdeling al meteen een nederlaag. Terug met de voetjes op de grond na het freewheelen van vorig jaar. Het derde viertal ten slotte deed het goed, met twee fijne debutanten en twee punten. En volgende week gaan we voor drie ploegoverwinningen. Zeker weten.
