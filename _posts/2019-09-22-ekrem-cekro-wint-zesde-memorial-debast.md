---
description: Niet de gedoodverfde favoriet, de Spaanse grootmeester Miguel Muñoz (blitz-Elo 2611!) maar oude krijger Ekrem Cekro (2371) won afgelopen zaterdag de zesde editie van de Memorial Debast.
tag: mm
title: Ekrem Cekro wint verrassend zesde Memorial Debast
author: Geert Verrijken
fotograaf: Yves,Walter,Eddy
layout: verslag
excerpt_separator: <!--more-->
image:
  path: 'assets/images/1920/mm/memorial_debast_1.jpg'
draft: true
---
**Niet de gedoodverfde favoriet, de Spaanse grootmeester Miguel Muñoz Pantoja (blitz-Elo 2611!) maar oude krijger Ekrem Cekro (2371) won afgelopen zaterdag de zesde editie van de Memorial Debast. Hij mag zich een jaar lang Belgisch blitzkampioen noemen. Een schitterende prestatie op een supermooie schaakdag. Astrid Barbier haalde het bij de vrouwen.**<!--more-->

![foto 1][foto 1]

Op 21 september organiseerde onze onvolprezen schaakclub SK Dworp voor de zesde maal de Memorial Debast. Sinds drie jaar geldt dit tornooi ook als officieel Belgisch kampioenschap snelschaken.

## Groene omgeving

162 deelnemers daagden er voor deze editie op en dat waren er alweer dertig meer dan vorig jaar. De mond-tot-mondreclame doet ongetwijfeld zijn werk. Want naast de vlekkeloze organisatie is er natuurlijk ook de idyllische locatie. Bij goed weer –en dat was het op deze eerste herfstdag- kan onze succesformule niet stuk. Met name is dat een ruime tent waar het goed schaken is gekoppeld aan een heerlijk groene omgeving. Daar is het dan weer goed verpozen tussen de rondes in.

Niet alleen qua aantal deelnemers sneuvelde alweer een record, ook de kwaliteit ging een versnelling hoger. Hadden we in 2018 17 spelers met een titel te gast dan waren het er dit jaar niet minder dan 23: twee grootmeesters, vijf IM’s, dertien FM’s, twee vrouwelijke meesters en één kandidaat meester. Ongeveer een kwart van het deelnemersveld had meer dan 2.000 (blitz-)Elo. Ook even vermelden dat er liefst 21 Dworpenaren, waaronder heel wat jeugdspelers, deelnamen.

![foto 2][foto 2]

## Muñoz versus Cekro

Qua Elo stak de Spaanse GM Miguel Muñoz er met kop en schouders bovenuit. De race leek ook al heel snel gelopen, Muñoz startte als een trein: 8 uit 8. Daaronder zeges tegen Ekrem Cekro (2371) en Daniël (2472) en Ben Dardha (2201). In ronde 9 volgde echter een verrassende nederlaag tegen Lennert Lenaerts (2298). Al leek dat in eerste instantie niet meer dan een arbeidsongevalletje want Muñoz stoomde door naar 11 op 12. Hij overwon de vrouwelijke meester Irene Sukander (2271) en IM Aleksander Alienkin (2407). Helaas voor hem zat het venijn in de staart. In de 13de en laatste ronde stond het titanenduel tegen collega-grootmeester Alexandre Dgebuadze (2466) op het menu. De Spanjaard verloor en mocht meteen de tornooi-overwinning op zijn buik schrijven. 

![foto 3][foto 3]

Zo ging de zege verrassend naar de 69-jarige veteraan Ekrem Cekro. Hij verloor weliswaar in ronde 6 tegen Muñoz maar liet dat allerminst aan zijn hart komen. Geen enkele steek liet de topspeler van Fontaine-l’Eveque na ronde zes nog vallen. Aan zijn riem hingen onder meer de scalpen van Frederic Decoster (2294), Daniël Dardha, Lennert Lenaerts, Gorik Cools (2228) en Aleksander Alienkin. Cekro ontliep wel Dgebuadze maar met een tornooiprestatie van 2654 is de eerste plaats en de kampioenstitel oververdiend. Al zal hij het allicht zelf niet verwacht hebben.

## Irene Sukander

Tweevoudig winnaar van de Memorial Debast, Stéphane Hautot, kon in dit selecte gezelschap geen verlengstuk breien aan zijn huzarenstukje van de vorige jaren. Met 10/13 haalde hij desondanks samen met Alexandre Dgebuadze een gedeelde –fraaie- derde plaats. Hij verloor van Muñoz, Dgebuadze en Cekro maar won bijvoorbeeld wel van David Roos (2302). De andere nummer drie, Dgebuadze, miste zoals wel vaker, wat scherpte om echt mee te doen voor de hoogste trofee. Hij remiseerde tegen Lenaerts en Cools en verloor van Daniël Dardha en de vrouwelijke IM Irene Sukander. Deze laatste haalde met 9,5/13 een gedeelde vijfde plaats met onder meer een overwinning op Dgebuadze. Goed voor een tornooiprestatie van 2390 Elo!

![foto 4][foto 4]

Even een woordje over de nog steeds geen 14-jarige Hobokenaar Daniël Dardha. Hij won deze zomer zowat elk tornooi waaraan hij deelnam –onder meer het Belgisch kampioenschap, het tornooi van Brasschaat, de Memorial Tonoli enzoverder. De verwachtingen waren daardoor natuurlijk hoog gespannen maar in Huizingen ging het met 9,5/13 wat minder vlot. You can’t win them all...

Geen koe zo bont of er is wel een vlekje op. Op de tornooidag werd Oriane Soubirou tot Belgisch kampioene blitz uitgeroepen. Bij verificatie achteraf bleek dat niet te kloppen. Uiteindelijk sleept Astrid Barbier (1792) de titel met 7/13 in de wacht. Foutje van de firma, ondertussen rechtgezet. En zoals ik zelf aan den lijve mocht ondervinden kan de nieuwe kampioene een stevig potje schaken. Zou dat zowaar een familietrekje zijn? Alleszins proficiat Astrid!

## Lokale helden

Het Dworpse schaakleven floreert als nooit tevoren. Het bewijs daarvan is dat er, zoals al eerder aangehaald, niet minder dan 21 –vooral – jonge lokale helden deelnamen. Dworp gaf ook zijn visitekaartje af: deze club staat zijn mannetje.

Ere wie ere toekomt, met een performance van 1995 en 7,5/13 had Filip Van de Velde (1753) een superdag. Hij scoorde flink boven zijn Elo en mag zich dan ook verdiend een jaar lang blitz-kampioen <1800 van Vlaams-Brabant noemen.

![foto 5][foto 5]

Eerste Dworpenaar werd evenwel Tom Van Hoofstat (2119) met 8 op 13 (tpr 1957). Tom is als de wijn, hij wordt beter met de jaren –een halfje meer dan een jaar eerder. Goed voor de titel van provinciaal kampioen in de categorie <2200. In de laatste ronde deelde hij de punten met Kjell Spaens (1990) die eveneens 8/13 haalde en de nieuwe numero uno van de provincie is bij <2000 (tpr 1971). Verder haalden Serge Vanderwaeren en Frank Denys 7,5/13 en Walter De Reymaeker 7/13. Diederik Lot, Mo Taleb en ondergetekende moesten het stellen met de helft van de punten. Nochtans vertrok Diederik met 3,5/4 en overwinningen op onder meer Gorik Cools en Dennis Van Vliet (2135) en remise tegen Laurent Huynh (2194) als een trein. Daarna was het mooie liedje evenwel uit. Bij de jeugdspelers scoorden Mats Laureys en Felix Huyghe een fijne 4/13.

## Merci, merci, driewerf merci!

Tot slot een dikke dank u wel aan iedereen die zich heeft ingespannen om deze zesde Memorial Debast inderdaad memorabel te maken en een topdag voor 162 schakers. Drie pakkerds –smak, smak, smak!- gaan in de eerste plaats naar de bar. Niet naar de tooghangers ervoor maar naar de mensen die voor de zoveelste maal op rij het beste van zichzelf gaven om iedereen van een natje en een droogje te voorzien. Ook een dikke dank aan het Provinciaal Domein van Huizingen voor het ter beschikking stellen van de infrastructuur. En natuurlijk eveneens ‘gracias’ aan het bestuur en de leden die alweer een vlekkeloze prestatie op vlak van tornooi-organisatie afleverden. Een groepsgebeuren en om niemand te vergeten: geen namen. En allemaal vrijwillig en gratis natuurlijk.

![foto 6][foto 6]

Fijn, fijn, fijn. Morgen gezond weer op en reikhalzen naar de zevende editie van de Memorial Debast. Tot volgend jaar!

_[de [volledige eindstand][1] van het tornooi kan u [hier][1] vinden]_


[foto 1]: {{ "/assets/images/1920/mm/memorial_debast_1.jpg" | absolute_url }}
[foto 2]: {{ "/assets/images/1920/mm/memorial_debast_2.jpg" | absolute_url }}
[foto 3]: {{ "/assets/images/1920/mm/memorial_debast_3.jpg" | absolute_url }}
[foto 4]: {{ "/assets/images/1920/mm/memorial_debast_4.jpg" | absolute_url }}
[foto 5]: {{ "/assets/images/1920/mm/memorial_debast_5.jpg" | absolute_url }}
[foto 6]: {{ "/assets/images/1920/mm/memorial_debast_6.jpg" | absolute_url }}

[1]: {{ "/memorial" | absolute_url }}
