---
tag: ni
ni_d1_uitploeg: Caïssa Europe 1
ni_d2_uitploeg: CELB Anderlues 2
ni_d3_uitploeg: Leuven Centraal 10
title: "Dworp 3 steelt de show in ronde 3: 40-love!"
auteur: Eric,Frank,Eddy,Tom,Geert
fotograaf:
date: 2022-11-08 20:00:00 +0100
ni_ronde: 3
ni_d1_thuisploeg: Dworp 1
ni_d2_thuisploeg: Dworp 2
ni_d3_thuisploeg: Dworp 3
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: ""
image:
  path: assets/images/fb/fb_post_6.jpg
draft: false
---

**Wat stond er deze derde ronde op het spel? Alvast geen gezondheidswandelingetje voor team 1 tegen de mannen uit Mons. Vorige keer stuurden we ze met een dikke zes bros terug naar Henegouwen maar dit jaar hebben de Bergenaren zich serieus versterkt. Of beter: drie van hun sterkere spelers doen opnieuw mee. De uitdaging is dus niet min.**<!--more-->

**Ook voor team 2 wordt het stilaan tijd om punten te pakken. Met Diederik op bord 1 zeker een gerechtvaardigde verwachting. Maar elke match moet natuurlijk gespeeld worden en tussen droom en daad staan wetten in de weg en praktische bezwaren. Zodus...**

**De derde ploeg nam het op tegen het tiende (!) team van Leuven. Dat is natuurlijk koffiedik kijken. Een club met zoveel ploegen kan zowel uiterst zwak als beresterk opkomen. Derhalve: come and see in het Oud Kasteel van Essenbeek.**

## De knikkers voor Mons, het spel voor Dworp

Het wordt stilaan eentonig maar ook deze ronde had Serge met wit op bord 1 eerst gedaan. Dat wil zeggen, hij is zelfs nooit aan zijn partij begonnen. Overslapen en dus een forfaitaire nul. Geen goed begin.

Gelukkig was Frank op 5 met wit in een begenadigde dag. Met een miniatuurtje zorgde hij voor een snelle gelijkmaker. Deze partij, met commentaar van Frank zelf willen we u niet onthouden.

“Mijn jonge opponent probeerde mijn Siciliaanse c3-opening te counteren met een dubbele fianchetto op dame- en koningsvleugel. Daarbij voelde hij zich duidelijk niet in zijn sas, gelet op de zeeën van bedenktijd die hij consumeerde (bijna anderhalf uur voor 17 zetten). Misschien heb ik weinig verdienste aan zo’n blitzoverwinning, maar het is altijd meegenomen. Het moet niet altijd zwoegen en zweten zijn en het geeft mijn tanende schaakmotivatie een kleine boost.

**Frank D. (1907) - Dorian G. (1889)**

**1.e4 c5 2.c3 b6 3.d4 Lb7 4.Ld3 g6 5.Pf3 d6 6.0-0 Lg7 7.De2 Pbd7 8.Tfe1 e6 9.Pbd2 Pgf6?!** (na 9... Pe7 10.Pc4 Dc7 11.d5 e5 12.a4 staat wit slechts minimaal beter) **10. Pc4!** (een ijzersterke zet, wit staat al duidelijk beter) **Lf8** (geen pretje, maar ook na 10... Dc7 11.e5! trekt wit aan het langste eind; misschien het beste voor zwart is nog de pion offeren met 10... 0-0 11.Pxd6 Lc6 maar na 12.Lc4 zit wit op rozen) **11.e5! d5** (ook na 11... dxe5 12.Pcxe5 Pxe5 13.Pxe5 a6 14.Lg5 Le7 15.Pxf7 staat wit zo goed als gewonnen) **12.exf6 dxc4 13.Lxc4 Pxf6 14.Pe5** (met de dubbele dreiging van 15.Lb5+ en 15.Pxf7 - overigens won 14.Lxe6 hier ook) **Dc7 15.Lb5+ Kd8 16.Lg5 Lg7 17.Pg4** en hier gaf mijn tegenstrever na lang nadenken op; op zowel 17... De7 of 17... Ke7 win ik met De5 een vol stuk.

Helaas konden we geen vervolg aan deze demonstratie breien. Yentl op bord 6 speelde met zwart de doorschuifvariant van de Franse opening. Het pionnetje dat wit hem in deze opening aanbood –en dat ik op bord 4, zelfde opening, wel aannam- liet Yentl links liggen. Verder weinig van gezien, maar onze man ging wel vrij vlug de boot in. En zo stonden we weer op achterstand. 1-2.

De drie overige partijen waren spannend en evenwichtiger. Kjell op 3 met wit speelde goed maar nam ten onrechte remise aan. De eindstelling stond duidelijk beter voor hem. Of zoals hij het zelf zegt: “Ik heb het laten liggen... Plus 1,3 als hij zijn dame offert. Dat ging hij zeker niet doen, dus dan was het plus 8. Zou echt niet mogen op mijn niveau.” Goed gespeeld maar helaas blijven we op achterstand. 1,5-2,5.

Zelf had ik wat goed te maken na het débacle uit de vorige ronde. Op 4  met zwart de doorschuifvariant van het Frans. En in tegenstelling tot Yentl pak ik elk (openings)pionnetje dat ik kan krijgen. Het resultaat was wel een ingedrukte stelling. Tot ik zelf twee pionnen offerde, lang rokeerde en zo de kort gerokeerde witte koning onder vuur kon nemen. Ten onrechte dacht wit een stuk te kunnen winnen. Het brak hem zuur op. Zwart bracht zijn dame terug in het spel en het was over en uit. Wel nog een mat gemist zoals Frank me achteraf aan mijn verstand bracht (Frank had echt een topdag!) en wit bleef loeren op elke kansje om te ontsnappen. En potverdorie nog aan toe zeg, ik trapte er in ook. Eeuwig schaak terwijl ik een nest materiaal voorstond! Wtf. 2-3

En zelfs na mijn kapriolen zat een gelijkspel er nog in. Tom met zwart op 2 speelde een goede partij tegen de sterkste tegenstander van het lot (bijna 2200). De oude meester legt het zelf uit: “In de opening koos ik op zet tien een verkeerd plan. Dat gaf mijn tegenstander terecht aan. Vanaf dan was het vechten en mocht ik voorlopig tevreden zijn dat hij tussen zet 10 en 20 enkele mooie kansen op stevig voordeel liet liggen. ‘Mooi’ is wat overdreven want het is diep rekenen om te begrijpen wat de computer ziet, zoals gewoonlijk. Sterk knokwerk bracht me daarna weer goed in de match. Het was zelfs een aangename partij om in mee te draaien, met veel wederzijdse mogelijkheden. Stockfish verandert na 20 zetten diep regelmatig van mening, dat wil al wat zeggen. Toen lichte tijdnood opkwam, had ik een klein voordeel en plots onderschatte mijn tegenstander de kracht van mijn vrije a-pion in een stelling met elk een dame, toren en één licht stuk. Helaas kwam ook het lawaai op en daar had ik veel meer last van dan mijn tegenstander, die volgens zijn ploegmaats een zwak gehoor heeft. Bij het schaken is dat eerder een voordeel (dat laatste komt niet van de ploegmaat). Op het einde hebben we allebei stevig geblunderd, waarbij ik zelfs even gewonnen stond. De laatste blunder kwam van mij, op de laatste zet (45) in gelijke stelling. Boem! Mat in zes en een zure nul.

## Ondermaats Dworp 2 verliest jammerlijk

Na twee gelijke spelen hadden we tegen Anderlues een kans om met een ploegoverwinning aan te knopen. Dworp was duidelijk sterker op de borden 1 en 4 en wat zwakker op bord 2. Bernard met zwart op 2 speelde een zwakke partij. Hij verloor een pion, zijn tegenstander verkoos geen tweede pion te winnen maar won uiteindelijk toch gemakkelijk op een andere manier. 0-1

Ook Peter was op 3 met wit niet goed bezig. Hij verloor een loper en verder werd het materiaal uitgedund. Peter speelde wel erg lang door maar helaas wonderen bestaan misschien, maar niet in Essenbeek en ook niet in deze partij. 0-2 achter.

Diederik op bord 1 met wit als versterking binnengehaald, stond lange tijd misschien iets beter. Tegen het einde van de partij koos hij eieren voor zijn geld. Hij vreesde namelijk voor het binnendringen in de stelling van twee sterke zwarte rossinanten. Remise dus en jammer genoeg ook verlies van de match. 0,5-2,5.

Gelukkig was er nog Eddy. Hij leidde met zwart op 4 een agressieve openingsaanpak van wit naar rustiger vaarwater. Eddy sprokkelde kleine voordeeltjes tot de tegenspeler het nutteloze van alsmaar verdedigen inzag. Beide spelers trokken hun handschoenen dus uit; wit startte een koningsaanval maar het was al te laat. Eddy kreeg open lijnen en een pion op de damevleugel. De koningsaanval werd gestopt met een welgemikt dame-offer. Daarna had wit geen verhaal meer. Eindstand 1,5-2,5.

## Vernietigd, vermorzeld ende gevierendeeld!

Onze derde Dworpse ploeg nam het op tegen Leuven 10 (!). Drie spelers zonder Elo-klassement en een 1287-er. Overigens heeft Leuven Centraal niet minder dan 130 leden, waarvan 69 zonder Elo. Tegen Dworp wel geen jeugdspelers maar twee mid-twintigers en twee mid-dertigers achter het bord.

Op bord 3 ging de 1287-Elo al snel tegen het canvas. Kwaliteitsverlies, vrijpion en winst voor onze Mathias met wit. Bravo en 1-0!

Over naar Niels met wit op 1. Hij won een stuk en maakte even later de overgang naar een totaal gewonnen eindspel. 2-0!!

Johan met zwart op twee stelde daarop remise voor. De kapitein van Leuven maande zijn tegenstander aan om door te spelen. Zoniet was het matchverlies immers niet te ontlopen.

Ondertussen deed ook Mats met zwart op 4 het goed. Hij kon het zich permitteren te promoveren op e8 terwijl wit op e1 met een toren schaak kon geven. In plaats van de dame te nemen, gaf wit maar op. Immers, een paard zou deze toren terugslaan met overgang naar een gemakkelijk gewonnen eindspel. 3-0!!!

Intussen stond ook Johan volledig gewonnen. Toren tegen toren en twee pionnen. 4-0!!! (vier uitroeptekens staan typografisch niet, las ik (= Eric) ooit in een prismaboekje van Hans Bouwmeester).

Enkele Leuvenaars bleven met een stevige pint nog lang na-analyseren. Snel naar huis en zonder eten naar bed had ook gekund. Na de 4-0 nederlaag in de vorige ronde nu een overwinning met dezelfde cijfers. Schitterend!

## Naspel

Punten heeft team 1 niet binnengehaald deze ronde. Desondanks mogen we niet ontevreden zijn. Mons heeft veel geluk gehad en dat beseften ze ook wel. Iedereen heeft goed gespeeld, vooral Frank natuurlijk maar ook Tom, Kjell en ikzelf (Geert). Het resultaat is er niet naar maar met de mentaliteit en vechtlust van ronde 3 gaan we nog veel brokken maken. Te beginnen de volgende ronde tegen Leuze, de laatste in de stand. Grrr.

Ook het verlies van team 2 is teleurstellend. Binnen twee weken gaat ploeg twee eveneens naar Leuze, altijd gezellig. De tweede ploeg neemt het op tegen de derde ploeg van Leuze. Ze verloren, in steeds dezelfde opstelling al drie keer. Er moet dus iets geoogst worden. Al wordt het wellicht ook wel weer spannend!

Hopelijk kan Dworp 3 volgende ronde een vervolg breien aan haar mooie prestatie. Een sinecure wordt dat niet, tegenstander MCC 4 bracht deze ronde op bord 1 een 1860 Elo in stelling en op de overige borden spelers tussen 1400 en 1500 Elo. Zet hem op mannen!

Tot slot nog een dankjewel aan al wie input gaf voor dit verslag. Het is hartverwarmend dat jullie dit willen doen. En het is nodig ook. Als ik op zondag schaak mag de wereld vergaan, ik zou het niet merken. Special thanks trouwens voor Eric.
