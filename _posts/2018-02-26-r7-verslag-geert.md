---
tag: ni
ni_d1_thuisploeg: Mechelen 1
ni_d1_uitploeg: Dworp 1
ni_ronde: 7
title: De parabel van het beste paard en de haver
author: Diederik,Geert
date: 2018-02-26 22:00:00 +0100
layout: verslag
excerpt_separator: <!--more-->
draft: false
---
## Vooraf

Enkel het Dworpse topteam in afdeling 3B hoefde deze zevende ronde in actie te komen. Ploeg 2 was bye. Tegen een gelijkwaardige tegenstander speelden we tegen de Maneblussers met een duidelijke inzet. Wie aan het langste eind trekt, kan quasi op beide oren slapen. Opdracht volbracht, behoud verzekerd. Met die wetenschap in het achterhoofd trokken we naar Mechelen, supporter Eric incluis.<!--more-->

## De ontmoeting

Bord 2, **_Kjell_** met wit, had het eerste gedaan. Hij nam het op tegen een jonge, stugge tegenstander die twee jaar geleden nog Belgisch kampioen min 16 jaar werd. Kjell was niet onder de indruk en overspeelde de beloftevolle jongeheer totaal. Om vervolgens… in een compleet gewonnen stelling in kortsluiting te gaan. Stukverlies en vervolgens ook nog mat waren niet te vermijden. Kjell gaf wijselijk op na het stukverlies. Een totaal onverdiende nederlaag dus en 1-0 voor de thuisploeg.

Daarna was het de beurt aan bord 3 waar **_Diederik_** met zwart aan de touwtjes trekt, eveneens tegen een getalenteerde jeugdspeler die nog maar enkele jaren schaakt. Er komen 17 zetten theorie op het bord waarin zwart vrij eenvoudig gelijk komt. Wanneer wit een vergiftigde pion op a7 slaat krijgt hij een gevaarlijke aanval tegen. Het moet gezegd, de Mechelaar verdedigde zeer stug en kon zelfs nog bijna counteren. Uiteindelijk was mat onvermijdelijk. Daarmee hangen de bordjes opnieuw in evenwicht. 1-1, uiteraard voor de ‘goei’.

En het kan altijd nog beter natuurlijk. Op bord 5 slaagt **_Walter_** er met zwart in om een van zijn favoriete openingen op het bord te toveren. Nooit komt hij in de problemen, integendeel doorheen het middenspel wikkelt Walter mooi af naar een eindspel dat de thuisspeler –al zou hij Karpov heten- in geen velden of wegen kan houden. Bravo, goed gedaan en 1-2 voor de ‘goei’.

Helaas kunnen we het surplus niet lang vasthouden. Daarvoor zorg ik (**_Geert_** dus) eigenhandig door met wit op bord 6 de boot in te gaan. Eerst slaag ik er nog wel enigszins in de nogal verrassende openingsbehandeling van de tegenstander te pareren. Vervolgens gaat het echter helemaal mis met dom stukverlies tot gevolg. Sommige dagen krijg ik nog geen deuk in een pak boter helaas. Maar goed, de zwartspeler wikkelt nauwkeurig en geconcentreerd af en wordt daarvoor beloond met het volle punt. 2-2, alsnog voor de ‘goei’.

Vervolgens komen we aan bij ons vlaggenschip op bord 1. **_Serge_** met zwart speelt een vrij sterke partij. De witte aanval stelde weinig voor en Serge pareerde sterk met Tf7 en Pf8. Dat mondt uiteindelijk uit in een totaal gewonnen eindspel met twee verbonden vrijpionnen. Helaas, driewerf helaas, net zoals zijn buurman op bord 2 ging ook bij Serge even het licht uit. Gelukkig kostte de blunder niet het volle punt maar na 70 zetten moet zwart wel in remise berusten. Nog steeds gelijk: 2,5-2,5 voor de ‘goei’.

En dan is het aan Frank die op bord 4 met wit de kwaliteit offerde. Volgens **_Frank_** won hij met deze variant al enkele malen, de zwartspeler dient zich alleszins secuur te verdedigen. Helaas voor ons, deed hij dat ook waarna de partij ondanks heldhaftig verzet van Frank alsnog verloren gaat. Het was nipt maar het heeft niet mogen zijn 3,5-2,5 voor Mechelen.

## Naspel

Op twee borden totaal gewonnen staan en daaruit uiteindelijk slechts een half punt puren. Dat was ons harde lot daar zondag in Mechelen. Het is inderdaad niet altijd het beste paard dat de haver krijgt. Een wijze levensles maar daarvoor kopen we helaas niets. Het goede nieuws is wel dat de andere teams die we in deze felle strijd tegen degradatie in de gaten moeten houden -Leuze, Brussels en Europchess- eveneens verloren. Geen reden dus om de moed te verliezen. Temeer daar we al tegen de top zeven van de rangschikking speelden en over twee weken de nummer acht, het zo goed als geredde Wetteren 2, partij geven. Een haalbare kaart dus.

En optimistische echo’s trouwens ook uit 5B waar eerste achtervolger Europchess 4 delft heeft ondergespit. Waardoor de kansen op promotie van Dworp 2 flink florissanter zijn geworden. En dat zonder te spelen...
