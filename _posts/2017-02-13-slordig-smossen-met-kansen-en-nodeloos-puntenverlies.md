---
redirect_from: /2017/02/13/ni-r7-verslag-geert/
description: 'Bij winst in onze thuismatch tegen de Eurocraten uit Brussel is behoud in derde afdeling zo goed als verworven. Ongetwijfeld dacht de tegenstander hetzelfde.'
tag: ni
ni_d1_thuisploeg: Dworp 1
ni_d1_uitploeg: Europchess 2
ni_ronde: '7'
kk_ronde: ''
title: Slordig smossen met kansen en nodeloos puntenverlies
auteur: Geert
stelling_fen: r4rk1/2p2ppp/p1n1p3/1P6/1n1PQ1bq/1B4N1/1PP2PPP/RN2K2R b KQ
stelling_titel: Subliem uitbuiten van kleine zwaktes
stelling_wit: Johansson
stelling_zwart: Kjell
stelling_uitleg: >-
  wit staat beter maar heeft wat achterstand in ontwikkeling (Pb1 en nog geen
  rokade). en hij heeft enkele zwaktes die zwart (aan zet) subliem weet uit te buiten.
stelling_oplossing: 1... Pxd4?! 2. Dxd4? Tad8! en wit verliest de dame wegens de matdreiging op d1
date: '2017-02-13T20:30:08.842Z'
timestamp: 1487017808
draft: false
---
## Voorspel

Bij winst in onze thuismatch tegen de Eurocraten uit Brussel is behoud in derde afdeling zo goed als verworven. Ongetwijfeld dacht de tegenstander hetzelfde. Beide teams staan immers met evenveel punten zij aan zij in de rangschikking. Aan elkaar gewaagd heet dat dan en dat maakt een pronostiekske natuurlijk moeilijk. Een gelijkspel ligt het meest voor de hand, al blijft het natuurlijk een dubbeltje op zijn kant.<!--more-->

## De ontmoeting

Het klinkt eentonig maar ook in deze ontmoeting was **_Serge_** het eerste klaar. En wederom eindigt hij met punten. In een Engelse partij heeft onze man in eerste instantie de beste papieren. Maar wat mindere voortzettingen zorgen ervoor dat hij in de eindstelling uiteindelijk wellicht blij mag zijn met het halve punt. Of we daar als ploeg ook blij mee moeten zijn, was op dat moment nog niet duidelijk. Hoe dan ook: het eerste halfje is binnen. 0,5 voor de goei.

Op bord 6 zit deze keer **_Diederik_**, meteen goed voor een vol punt. Toch ging het niet van een leien dakje. In de opening speelde Diederik naar eigen zeggen onnauwkeurig. Zijn tegenstander kreeg daardoor een overweldigende aanval. Dat ging echter gepaard met een enorm tijdverbruik. Door actief te verdedigen, slaagde Diederik erin af te wikkelen naar een beter eindspel. In blijvende tijdnood van de tegenstander - regelmatig onder de 30 seconden - zette hij dat eindspel vrij gemakkelijk om in een vol punt. 1,5 voor de goei.

**_Kjell_** op bord 2 had zijn konijnenpoot bij deze keer. In de opening kon zijn tegenstander een stuk winnen maar dat zag hij niet. Het gevolg was een zeer onduidelijke stelling. De witspeler stond daarin zonder twijfel beter maar wel achter in ontwikkeling. Kjell speelde het geslepen en met enige medewerking van de tegenstander kan hij op straffe van mat fraai de dame winnen. Opdracht volbracht, punt binnen. Na vijf remises en één nederlaag de eerste IC-overwinning van Kjell. Bravo! 2,5 voor de goei.

Nog een half punt hebben we nodig om gelijk te spelen. Helaas hadden de beide Geerten blijkbaar besloten om broederlijk ten onder te gaan. Iets in het leidingwater misschien? **_Geert V._** op bord 4 was eerst aan de beurt in een nochtans veelbelovende Franse stelling. En dat tegen een broekje van 17 met 1885 Elo en een 3/3-interclubscore, zo wist **_voorzitter Eric_** vooraf te melden.  Het moet gezegd: hij speelde zeer sterk. Mijn fout was allicht dat het doorzetten van e5  - cruciaal in het Frans - op een suboptimaal moment gebeurde. Daarna was het kalf verdronken. Zeer jammer. Nog steeds 2,5 voor de goei.

Een bord hoger, op 3 dus, hield **_Geert M._** lange tijd met de vingers in de neus stand in een gelijkopgaande stelling. Spijtig genoeg speelt ook de tijd mee. En in tijdnood blunderde Geert. De partij redden, zat er niet meer in. Jammer, jammer. 2,5 gelijk voor de goei.

Dworps hoop in bange dagen lag dus bij **_Frank_** op bord 5. Helaas tastte hij van in de opening flink mis. Na acht zetten was stukverlies een feit. Frank vocht wel als een (Vlaamse) leeuw en kon met twee pionnen tegen een paard lange tijd de indruk wekken dat hij de zaak nog kon redden. Jammer genoeg verloor de tegenstander zijn koelbloedigheid en geduld niet. Finaal haalde de man van Europchess dus het volle pond binnen. Het mocht met andere woorden niet zijn: de goei verliezen met 2,5-3,5.

## Naspel

Verdorie toch. Deze ontmoeting hadden we nooit mogen verliezen. De mindere ploeg waren we zeker niet en kansen kregen we in overvloed. Denk dat we (ik zeker) onze ‘cool’ een beetje kwijt waren. Grrrrr, grrrr en nog eens grrrr! De belangrijkste match is echter de match na de nederlaag. Maar dat ligt deze keer toch wat moeilijk. De tegenstander in de volgende ronde is immers het stevige Pantin dat net Brasschaat 2 met 6-0 inblikte. Met de hete adem van de staartploegen in onze nek zullen we hoe dan ook toch nog hier en daar een puntje moeten sprokkelen.
