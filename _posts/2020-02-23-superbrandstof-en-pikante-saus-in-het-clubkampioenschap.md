---
description: 'De voorrondes van het clubkampioenschap zijn ondertussen gespeeld.  Met een interessante nieuwe formule waardoor er vooral in reeks C twee spelers amper door het oog van de naald geraakten.'
tag: kk
kk_ronde: '7'
title: Superbrandstof en pikante saus in het clubkampioenschap
auteur: Geert
date: 2020-02-23 21:00:00 +0100
image:
  path: 'assets/images/fb/fb_post_3.jpg'
draft: false
---
De partijen in de voorrondes van het clubkampioenschap zijn ondertussen gespeeld.  Met een interessante nieuwe formule waardoor er vooral in reeks C twee spelers (Peter en Geert) amper door het oog van de naald geraakten. Revelaties zijn zeker Stijn B. -die zijn opwachting maakt in de tweede reeks- en Bob -die ei zo na in reeks 1 speelde.

Als we even de voorrondes overlopen dan kunnen we in reeks A niet naast de stevige prestaties van Walter (maximum van de punten) kijken. Ook Eric deed het goed, de anderen speelden ongeveer op hun Elo-sterkte. Eric, Mo en Kristoff mogen het in reeks B gaan uitvechten. Geen grote verrassingen in deze reeks.

Hetzelfde geldt voor reeks B waar Tom en Diederik zich plaatsten voor de hoofdtabel en waar vooral Bob zich in de kijker wist te spelen. Hij werd net niet de beste derde van de drie reeksen –wat hem in reeks 1 van de eindronde zou doen belanden. Het wordt dus reeks 2 voor hem, samen met Eddy.

In reeks C viel het meeste suspens te noteren. Niet voor Serge die al voor de laatste ronde zeker was van kwalificatie voor de eerste reeks. Voor Peter en Geert daarentegen was het quasi tot de laatste seconde nagelbijten. In een vorige verslag kon u al lezen dat Stijn B. uittredend clubkampioen Geert al meteen in de eerste ronde te grazen nam. Niels deed dat enkele ronden later nog eens over waardoor hijzelf en Stijn zich van een plaats in de tweede reeks konden verzekeren. Gelukkig waren Peter en Serge –in de laatste ronde- zo vriendelijk om van mij (= Geert) te verliezen. Kwalificatie met een visadempje dus. Daardoor kwam Peter echter weer in moeilijke papieren. Nipt, als beste derde van de drie reeksen, belandt hij toch nog in reeks 1.

Conclusie? Al bij al is dit een (h)eerlijke tornooiformule die elke speler met ambitie en voldoende talent de kans geeft om door te stomen. Hopelijk kunnen we het volgend jaar opnieuw zo doen. Grosso modo nemen in reeks 1 de spelers van het eerste IC-team het tegen elkaar op. Dat belooft een harde strijd te worden. De clubkampioen zal zijn titel zeker niet gestolen hebben. Ook reeks 2 ziet er interessant uit met als hamvraag: kan Stijn B. zijn goede prestaties uit de voorronde doortrekken. We hopen het van harte.

Twintig spelers in één clubkampioenschap... Weinig kringen zullen het ons nadoen. Die wetenschap gekoppeld aan vier ploegen in de zondagse interclub –in totaal 18 schakers- betekent dat we zonder meer een periode van hoogconjunctuur beleven. En niet enkel op zondag, het schaken leeft in Dworp. Dat is duidelijk. 
