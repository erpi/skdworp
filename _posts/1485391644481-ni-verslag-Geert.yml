_id: 007a80a0-e361-11e6-911c-ed484e839de2
soort: ni
ni_thuisploeg: dworp 1
ni_uitploeg: temse 2
ni_ronde: '5'
title: 'Toppie, toppie, toppie!'
author: Geert
verslag: "## Voorspel\r\n\r\nWinst tegen Temse 2 zou ons een zorgeloze winterslaap garanderen. De prognose is wel dat deze clash der titaantjes alle kanten uit kan. Temse 2 en Dworp hebben net evenveel match- en bordpunten. De Waaslanders blazen dit seizoen ook warm en koud. In ronde 2 kregen ze een 0-6 pandoering om de oren, een ronde later sloegen ze terug en blikten Europchess met 0,5-5,5 in. De samenstelling van het team kan sterk wisselen en hangt allicht af van de beschikbaarheden voor Temse 1. On verra.<!--more-->\r\n\r\n## De ontmoeting\r\n\r\nHet eerste punt haalde **_Diederik_** met wit op bord 5 binnen. In een Spaanse partij kwam hij al snel veel beter te staan en die lijn werd in het middenspel stijlrijk doorgetrokken. Een ‘blote’ zwarte koning, open lijnen, materiaalvoordeel… De Temsenaar verloor ‘zijn broek en zijn bretellen’ en de boeken konden toe. Een blitz-start: 1-0 voor de ‘goei’.\r\n\r\nOp het topbord leverde **_Serge_** met wit eveneens een knalprestatie. De reputatie van onze topspeler snelde hem allicht vooruit want zwart -nochtans niet de eerste de beste- speelde erg angstig. In een Engelse opening stelde hij al zijn stukken zo defensief mogelijk op. Met een stukoffer dacht zwart zijn vel nog te redden maar dat was buiten de waard, in casu Serge, gerekend. Met een fijn tussenzetje creëerde hij uitstekende mogelijkheden die wit vervolgens ook netjes wist te verzilveren. Mooi en al meteen 2-0 voor de ‘goei’.\r\n\r\nMinder goed verging het **_Kjell_** op bord 2 met zwart. Na vier remises in de vorige vier rondes moest hij in de Waaslandse witspeler zijn meerdere erkennen. Zijn verzet was nochtans heldhaftig maar het liep al mis in de Spaanse opening. Hardnekkige tegenstand en knokken konden niet baten, in het middenspel was het kalf voorgoed verdronken. “Dringend nieuwe openingen gaan blokken”, was Kjell zijn commentaar. Dichter bij de waarheid is dat Kjell op dit sterke tweede bord uitstekend zijn streng trekt en een goede buffer vormt. Dat laat de lagere borden toe te scoren. 2-1 voor de ‘goei’.\r\n\r\nOp het laatste bord stond **_Walter_** met zwart moeilijk van bij het begin. Wit slaagde er ook in zijn positionele voordeel om te zetten in een pluspion. Daarbij moest hij –in een eindspel met twee torens en een dame- echter wel druk toestaan. Bovendien, intrinsiek is onze man een (Elo-)klasse beter. Dat besefte de Waaslander blijkbaar ook want hij bood remise aan. Het aanbod werd vriendelijk maar kordaat afgeslagen. Terecht, elk foutje wordt in dergelijke stelling afgestraft en Walter had er met reden vertrouwen in. Een overwinning van de volhardendheid. Meteen hadden we al minstens een matchpunt. 3-1 voor de ‘goei’.\r\n\r\n**_Geert V._** met zwart op bord 4 had het in een Franse opening een hele partij lang moeilijk. Van de opening naar het middenspel: het bleef knokken en uitkijken. De witspeler, een telg uit de bekende schaakfamilie Barbier, speelde de beste zetten maar verbruikte daarbij ook zeeën van tijd. Dat wreekte zich in de slotfase waar hij enkele keren minder goed voortging. Met verlies van de partij tot gevolg. Ha, komt dat tegen: een Barbier de baard afgedaan! Ook de ploegoverwinning was binnen. 4-1 voor de ‘goei’.\r\n\r\nMeteen was de uitslag van de laatste ontmoeting, **_Geert M._** met wit op bord 3, van minder belang. Voor de kenners: de opening was een Zwolle in het Catalaans. Van in de opening liep het minder voor Geert M. Hij verloor al snel een stuk maar bleef wel vechten en knokken. Richard Leeuwenhart. Ondanks de materiële achterstand leken er op een bepaald moment toch tegenkansen te ontstaan: wit creëerde een vrijpion. Finaal mocht het echter niet baten, de Temsenaar bleef secuur voortzetten en haalde een punt binnen. Eindstand: 4-2 voor de ‘goei’.\r\n\r\n## Naspel\r\n\r\nEen klein hoeraatje voor onszelf. Hiermee zijn we na vijf ronden en nog voor de winterstop met vijf matchpunten al quasi zeker van een verlengd verblijf in derde afdeling. We staan nu gedeeld zesde, midden in het pak, en op slechts twee punten van plek drie. Hier en daar nog eens scoren plus een beetje mazzel in de zes resterende rondes en we kunnen zelfs lonken naar een mooie ereplaats (Enfin, gelieve het zweefvliegtuig aan de grond te houden). Wellicht jammer voor ons dat de winterstop eraan komt, net nu we in de winning ‘mood’ zijn. Fijne eindejaarsfeesten!"
stelling_fen: r1q1r3/1p4pk/p2pP1pp/2pP2b1/8/P1B3N1/1PQ5/4RBK1 w - - 1 35
stelling_titel: geïnspireerd door de slotpartij carlsen - karjakin
stelling_wit: serge
stelling_zwart: van laeken
stelling_uitleg: >-
  jammer genoeg is de stelling niet op het bord gekomen, maar serge hoopte wel
  op Kh7 van zijn tegenstander. zwart koos voor een minder mooi einde dat
  eveneens 2 zetten later uit was. opgave: wit speelt en zet mat.
stelling_oplossing: '35.Dxg6+! Kxg6 36.Ld3#'
date: 1485391644
layout: verslag
excerpt_separator: <!--more-->
