---
tag: varia
title: De dappersten aller Galliërs & een schot in de roos
auteur: Geert
fotograaf: 
date: 2021-12-20 21:00:00 +0100
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: "Afgelopen zondag zou de vierde ronde van de Belgische interclubcompetitie doorgaan. Zou, want de covid-pandemie of eerder de vroede vaderen van ons aller schaakbond staken ter elfder ure stokken in de wielen."
image:
  path: 'assets/images/fb/fb_post_10.jpg'
noindex: true
draft: false
---
![flyer tornooi][afb1]

**Afgelopen zondag zou de vierde ronde van de Belgische interclubcompetitie doorgaan. Zou, want de covid-pandemie of eerder de vroede vaderen van ons aller schaakbond staken ter elfder ure stokken in de wielen. Zo had de Dworpse schaakkring het echter niet begrepen. Het clubbestuur besliste een alternatief uit te werken: de organisatie van een rapid-tornooitje, 15 minuten zonder increment.**<!--more-->

De démarche van de KBSB kon bij de meeste schakers op weinig begrip rekenen en al helemaal niet in Dworp. Na alle perikelen van de voorbije maanden/jaren willen de meeste schakers maar één ding: schaken.

## Van heinde en verre

Veel voorbereidingstijd had het bestuur wel niet. Bovendien moest het aantal deelnemers noodgedwongen beperkt blijven gezien de niet zo enorme capaciteit van het lokaal. Zonder veel reclame te maken en louter dankzij een uitnodiging op Facebook zakten deelnemers van heinde en verre –lees onder meer Wachtebeke, Gent, Aalst, Wavre…- af naar Essenbeek. Een bewijs dat dit tornooi aan een behoefte beantwoordde.

Uiteraard was Dworp zelf met 9 deelnemers het beste vertegenwoordigd. Eén verrassing daarbij: Gordon Plomp. Voor de meeste Dworpenaren niet meer dan de naam van een ‘spookspeler’ bovenaan de clubranking. Ooit was hij evenwel een groot talent. Naar zijn wederoptreden na circa twintig jaar schaakinactiviteit werd met grote nieuwsgierigheid uitgekeken. Noblesse oblige, weet u wel.

## Gordon Finest Gold

Torenhoog favoriet was echter Adriaan Roos. Met zijn 2300 Elo stak hij met kop en schouders boven het deelnemersveld uit. Adriaan liet het alvast niet aan zijn hart komen en maakte zijn favorietenrol meer dan waar met een verschroeiende start (5/5). Remises in de twee laatste rondes tegen de nummers twee en drie stelden de overwinning veilig.

Tweede werd Maarten Praet en derde bij zijn debuut in Dworp ‘onze Gordon’. Hij leerde zijn clubgenoten alvast kennen. Of liever: zij hem. De eerste vier partijen waren namelijk  tegen Peter, Geert, Serge en Diederik. Enkel Serge kon hem een puntje afpakken. Daarna volgden nog twee remises. Met 5 uit 7 en een mooie derde plek als eindresultaat speelt Gordon duidelijk nog ‘op niveau’.  Schaken is als fietsen, je verleert het nooit. Duimen maar dat hij de smaak opnieuw te pakken krijgt.

## ‘Bluven gaen’

Tot mijn eigen verrassing haalde ik (Geert) ook 5 uit 7. Mijn meest kwaliteitsvolle partijtje tegen Oleg Iolis (2188 Elo) in ronde vijf verloor ik helaas op tijd. Jammer, maar de clubloze Tim Maerevoet en vooral Peter waren vervolgens zo vriendelijk om dat te compenseren. Ook Diederik speelde goed en scoorde eveneens vijf uit zeven, vooral dan door een vlekkeloze eindsprint (3 op 3).

Serge begon zeer mooi met 3,5 op 4 –waaronder dus een overwinning op Gordon en een mooie remise tegen de nummer twee Maarten Praet. Verlies tegen Adriaan Roos en een nul tegen een 1937-Elo wierpen hem terug op 4,5/7. Wel een tornooiprestatie van 2158 Elo.

Een gaaf tornooi speelden voorts Peter en Walter (beiden 4/7). Eric en vooral Frank beleefden hun beste dagje niet en Aaron tot slot klampte moedig aan. ‘Bluven gaen’ en wat meer tornooiervaring zorgen ongetwijfeld voor een mooie schaaktoekomst.

## Toverdrank

Wie in het bestuur Asterix, Obelix, Panoramix, Heroïx, Idéfix of Kakofonix is, laten we veiligheidshalve in het midden. Feit is wel dat de Dworpse schaakkring er Asterix en Obelix-gewijs in geslaagd is met de organisatie van dit tornooi de schaakbond een flinke neus te zetten. Op een veilige manier. In een goed verlucht, heerlijk helder lokaal met dertig gemaskerde deelnemers. De gezondheidsrisico’s waren en zijn quasi nul.

Dit tornooitje was vintage SK Dworp. Weinig tot geen problemen en alles keurig en netjes op tijd. Met dank aan Bernard, Diederik, Eric e.a. En als de KBSB ook de volgende IC-ronde(n) afgelast, kunnen we er nog altijd een Dworps wintercriterium van maken.

Traditiegetrouw volgde de après-ski in da Pippo en zo werd het toch nog een mooie schaakzondag.

## Eindklassement
<br/>
![Amerikaans rooster uitslagen][afb2]
<br/>

[afb2]: {{ "/assets/images/2122/dworp_rapid_uitslag_20211219.png" | absolute_url }}
[afb1]: {{ "/assets/images/2122/dworp_rapid_flyer_20211219.png" | absolute_url }}

