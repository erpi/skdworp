---
tag: ni
ni_d1_thuisploeg: Pantin 1
ni_d1_uitploeg: Dworp 1
ni_ronde: 1
title: Slecht begonnen, is half gewonnen (Chinees gezegde)
auteur: Geert
fotograaf:
date: 2017-09-25 21:00:00 +0100
layout: verslag
excerpt_separator: <!--more-->
draft: false
---
## Vooraf

Een nieuw seizoentje interclub en dit keer met twee teams. De taakverdeling is duidelijk: de eerste ploeg zorgeloos in derde houden en promotie in vijfde met het nieuwe kwartet. Zo gezegd, zo gedaan. De eerste ronde gaat het echter richting Elsene waar beide ploegen het sterke Pantin partij geven. Vorig jaar reven we hier amper drie magere gelijke spelen op zes partijen binnen. De verwachtingen zijn dus niet al te hoog gespannen.<!--more-->

## De ontmoeting

Ongeveer gelijktijdig met Diederik heeft **Kjell** met wit op bord 2 gedaan. Jammer genoeg blijft het punt in Elsene. Kjell staat niet slecht maar verzeilt na veel vijven en zessen uiteindelijk in een remiseachtig eindspel met als enige zwakte voor Kjell een geïsoleerde pion. Eén kleine fout is echter voldoende met pionverlies tot gevolg en nadien kan hij de stelling helaas niet meer houden. 1-0 voor Pantin.

**Diederik** moet het dit jaar op bord 3 waarmaken en hij doet dat in eerste instantie met verve. Met zwart, altijd moeilijk. Toch stond hij ergens halverwege allicht gewonnen. Helaas, driewerf helaas, een matdreiging kan nog maar net gepareerd worden door de dame te offeren tegen toren en loper. Ook de stelling is niet al te voordelig en dus baat heroïsche tegenstand niet meer. Jammer. 2-0 voor Pantin.

**Walter** op bord 5 mag in eerste instantie evenmin mopperen over zijn stelling. Listig verovert hij met zwart een pluspion in de opening. Dat resulteert in een goede tot gewonnen stelling. De schaakgoden zijn op deze mooie zonnige zondag echter niet met ons. Walter overziet een combinatie en kan dom dameverlies niet vermijden. 3-0 voor Pantin. De contouren van een debacle beginnen zich stilaan af te tekenen.

Gelukkig hebben we nog altijd **Serge** op bord 1. Tegen dezelfde tegenstander als een jaar eerder staat hij –net zoals vorig seizoen trouwens- beter met zwart. Dat mondt uit in een stelling met een pluspion. Niet eenvoudig om te winnen nochtans. Maar de prijs voor de strijdlust gaat deze keer zeker naar Serge. Hij blijft knokken tot de laatste pion (pat!). Het goede nieuws is dat daarmee de nul van het bord en de eer gered is. 3,5-0,5 voor Pantin.

En **Frank** met wit op bord 4 redt het evenmin. Zijn tegenstander ontfutselt hem een pionnetje. De stelling verzandt in een eindspel van paard tegen loper. Met nog steeds een pluspion voor zwart wel te verstaan. Deze speelt uiterst secuur waardoor lang en hardnekkig verdedigen helaas geen zoden aan de dijk zet. Frank moet de duimen leggen. 4,5-05 voor Pantin.

Op het laatste bord knokt **Filip** met wit voor wat hij waard is. Dat is heel wat maar toch net niet genoeg tegen een sterke tegenstander. De zwartspeler wint een pion en in het resterende toreneindspel met pionnen op beide vleugels krijgt Filip het erg moeilijk. Te moeilijk. Uiteindelijk dient hij de pijp aan Maarten te geven. Eindverdict: 5,5-0,5 voor Pantin. Een dreun voor het zelfvertrouwen.

## Naspel

Cijfers zeggen niet alles. Ogenschijnlijk werd het eerste team van de kaart geveegd; niets is minder waar. Op een bepaald moment en op basis van de stellingen stonden we zelfs virtueel gewonnen. De tegenstand was echter sterk –Pantin stelde Elo-gewijs zijn allerbeste zestal op. Bekend is: hoe beter de tegenpartij, hoe moeilijker om een gewonnen stelling ook effectief te winnen. Winst voor het team hadden we hier niet verwacht, maar een dergelijke afstraffing evenmin. Gelukkig tellen de matchpunten en is het seizoen nog jong. Volgende keer moet het (veel) beter.
