---
tag: ni
ni_d1_uitploeg: Dworp 1
ni_d2_uitploeg: Dworp 2
ni_d3_uitploeg: Dworp 3
ni_d4_uitploeg: Dworp 4
title: "Zet hem op Dworp, alles is nog mogelijk!"
auteur: Eric,Geert
fotograaf:
date: 2022-03-14 20:00:00 +0100
ni_ronde: "9"
ni_d1_thuisploeg: Leuze-en-Hainaut 1
ni_d2_thuisploeg: CRELEL Liège 3
ni_d3_thuisploeg: Pion Aalst 1
ni_d4_thuisploeg: CE Sambrevillois 3
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: De cruciale maand maart met liefst drie IC-rondes is begonnen. Als we met team 1 echt willen promoveren, moeten we natuurlijk blijven winnen."
image:
  path: assets/images/fb/fb_post_9.jpg
draft: false
---
**De cruciale maand maart met liefst drie IC-rondes is begonnen. Als we met team 1 echt willen promoveren, moeten we natuurlijk blijven winnen. Ronde na ronde. En zondag stond er een zware boterham op het menu. Moeilijk maar niet onmogelijk voor een ploeg in de ‘winning mood’.** <!--more-->

**Ook voor de twee tegen het degradatiespook spelende teams in vierde wordt maart extra belangrijk. Tijd dat er brood op de plan komt en punten in het klassement. Dworp 4 van zijn kant kan rustig freewheelen en vooral is het een gelegenheid voor de youngsters om ervaring op te doen. En avant la musique!**

## Eerste team knokt zich naar verdiende overwinning

Leuze trad niet met zijn sterkste bezetting aan tegen Dworp, de twee laatste borden waren zelfs uitgesproken zwak. Ze speelden allebei wel stukken beter dan hun Elo. De andere borden matchen waren Elogewijs evenwichtig.

Voor de gelegenheid had ik (Geert) met zwart op 4 eerst gedaan. 25 zetjes slechts, maar wel veel emoties. In een damepionopening werd ik totaal overspeeld. Op aanraden van Tom dan maar op een cruciaal moment remise voorgesteld. De witspeler dacht er lang over na om dan te antwoorden met een –vermoedelijk correct- loperoffer. In Antwerpen zeggen ze dan: ‘zwart ei nen bloete keuning’. Voor de parking vertaald is dat: mijn koning stond stevig op de tocht. De verdere voortzettingen van wit misten evenwel nauwkeurigheid. Het gaf me de gelegenheid terug in de match te komen en meer dan dat. De buit was binnen. Oeftie! Goed begonnen.

Al snel was de stand terug in evenwicht want Serge op bord 1 met wit haalde het niet. Zoals gewoonlijk speelde hij supersnel maar zijn tegenstander liet zich daardoor niet intimideren. Zwart nam zijn tijd en won kalm en rustig een pionnetje. Meteen goed voor de winst. 1-1 en klamme handjes bij de ploegkapitein.

Frank met zwart op 6 speelde alweer een goede partij met stevige druk op de lang gerokeerde witte koning. Open lijnen ook. Het leek vanzelf te gaan maar dat was slechts schijn. Frank wikkelde na kwaliteitswinst goed af. Hij gaf een pionnetje terug maar daardoor zat wit wel met een slechte loper opgezadeld en een volledig geparalyseerde koning. Terug voor: 2-1.

Een bord hoger, op 5, met wit had Diederik het niet onder de markt. Hij kwam weliswaar goed uit de opening maar miste iets waardoor wit opgezadeld werd met een slechte loper. Bovendien drongen de zwarte torens de witte stelling binnen. Onze man moest noodgedwongen een kwaliteit geven om de agressieveling af te remmen. Maar knokken deed Diederik wel, en loeren op elke kans. Met succes want hij kreeg een mooie koningsaanval. Bovendien verkeerde de Leuzenaar in razende tijdnood. Finaal ging hij dan ook door zijn vlag. Al minstens een matchpunt: 3-1

Tom met zwart op 2 kreeg de 13-jarige Fransman tegen waar hij mij zo voor gewaarschuwd had. Haha. De sterkste speler van het lot. Tom is natuurlijk ook niet van gisteren. In een evenwichtige Siciliaanse partij offerde wit op d5 een thematisch paard –dat de zwartspeler uiteraard niet kon aannemen. Het resulteerde in een lichtjes mindere stelling voor zwart, Tom stelde slim remise voor en dat werd aangenomen. Joepie, weer een match gewonnen. 3,5-1,5 Feestje!

Helaas gebeurde er een drama op bord 3. Kjell met wit stond de hele partij goed, beter en leek al bij al af te stevenen op een vlotte overwinning. Maar de zwartspeler loerde wel op elk kansje. Een misrekening in het eindspel kostte onze man uiteindelijk een vol punt. Tragisch, onverdiend en hard. Zo is competitie helaas. In plaats van 4,5-1,5 kon Leuze milderen tot 3,5-2,5.

## Dworp 2 morst met de kansen

Op papier leek de tegenstander wat zwakker dan in vorige ronden.  Bernard op bord 3 met wit was ziek en kwam snel remise overeen.

Bij Eddy met wit op 1 ontstond een woest middenspel met voor beiden een onveilige koning. Eddy speelde op winst maar -naar eigen zeggen- bleek elke mogelijke winstvoortzetting te verliezen. 0,5-1,5 achter.

Peter met wit op 3 speelde tegen een speler die ik (Eric) me nog herinner uit de open van Luik uit de jaren 1980. Inmiddels 72 jaar en 1750 Elo in plaats van 2000 toen. Peter kwam een pion voor maar toen hij de dames ruilde waren er in het ongelijke lopereindspel geen winstkansen meer. 1-2

Eric op 4 nam het met zwart op tegen een jeugdige 1500-speler. Londen-systeem en ik behoor tot de spelers die dan pfffft... zeggen. Ik kwam met een beetje nadeel uit de opening, nam vervolgens de open c-lijn in met twee torens en toen ook nog een zwart paard de stelling binnendrong gaf de computer -3 voor wit.  Mijn slechte 31ste zet verloor echter elk voordeel en een geweldige blunder op de volgende zet (...Pa3 gevolgd door Lxa3) verloor een vol stuk. Ergerlijk dat ik dat enkele minuten voordien had gezien. Ik was dus de zondebok van dienst... 1-3 verlies.

## Hard geknokt maar het heeft niet mogen zijn

Op alle borden vocht Dworp 3 hard en langdurig tegen een tegenstander die nog voor de promotie speelt.

Johan op bord 4 met zwart probeerde het opnieuw met het Englund gambiet. Lange tijd ging het ongeveer gelijk op maar op een bepaald moment sloeg hij met een pion verkeerd terug en toen was het snel gedaan. 0-1.

Ook Mo met wit op 3 deed het lange tijd goed. Zijn tegenstander speelde het eindspel echter duidelijk beter. 0-2.

En ook Walter op bord 2 met zwart stond behoorlijk. Hij maakte echter de fout te willen forceren en de boemerang kwam terug in het eigen gezicht. Helaas, pindakaas 0-3.

Hulde aan Sam tenslotte die met wit op 1 won tegen een tiener met 2000 Elo -met recent winst tegen Ward Van Eetvelde (2185 Elo), Dominique Versyck (2038) en Wouter Ghyselen (2130)!- Na een lang gevecht legde Sam de tegenstander over de knie. Bravo maar het globale eindverdict is wel 1-3 verlies.

## De ‘bijna nog een stuntzondag’ van Dworp 4

Daar we voor 10 uur zondagmorgen -om een boete te vermijden- een forfait hadden aangekondigd, deden we het met drie man tegen Sambreville.

Aaron met zwart op bord 4 verloor in het middenspel enkele pionnen en toen ook nog de dames werden geruild had zwart geen aanval meer...

Jannes op bord 3 met wit verloor of offerde ook wat materiaal, maar de tegenstander liet even later zijn dame instaan en dan was het natuurlijk direct gewonnen!

Niels tenslotte speelde tegen een gelijkwaardige tegenstander een behoorlijke positionele partij waarin het evenwicht nooit werd verbroken. Een gelijkwaardige remise. Dus 1,5-2,5 verlies.

## Naspel

Het geloof dat bergen verzet… Dworp 1 blijft maar winnen. Nota bene met nagenoeg dezelfde ploeg waarmee we vorig seizoen ei zo na degradeerden. En hoewel de uitslag dat niet laat vermoeden, hebben we eigenlijk vrij probleemloos gewonnen.  Kunnen we de volgende ronde opnieuw stunten tegen Brussels 1 dan volgen daarna twee relatief makkelijke tegenstanders. Het droomscenario is dat we dan in de laatste ronde, op 1 mei, tegen Pantin om de eerste plaats en promotie naar tweede afdeling spelen. Maar bon, zover zijn we natuurlijk nog lang niet.

Ook Dworp 2 en 3 hebben het allemaal nog in eigen handen. Er moet dan wel dringend gescoord worden. De drie K’s mannen: knokken/karakter, koncentratie en kracht. Het kan zo maar eventjes. Want met drie matchpunten staat Dworp 2 nog altijd tiende. Volgende week tegen Namur 3. Zij hebben twee matchpunten en staan laatste op bordpunten. We moeten winnen! En met vier matchpunten  staat ploeg 3 op de elfde plaats op bordpunten. Winst volgende week in de uitgestelde ronde 4 tegen Brussels 3 (laatste met twee punten) is een must. Dworp 4 tenslotte neemt het volgende week op tegen de vrienden van De Zwarte Dame.
