---
_id: 3c21e070-e664-11e6-bdca-7de5d7664428
description: 'Na een lange winterstop trekt de IC-ploeg zich weer op gang. De vorige twee ronden waren goed voor twee overwinningen. Het behoud in derde afdeling lijkt nu dus al in kannen en kruiken.'
tag: ni
ni_thuisploeg: Wavre 1
ni_uitploeg: Dworp 1
ni_ronde: '6'
title: 'Hard gevochten, broek net iets tekort'
author: Geert
stelling_fen: 'r3k2r/pp1b2pp/1qnbpn2/3p2B1/3P4/2NB1N2/PP3PPP/R2Q1RK1 b - -'
stelling_titel: 'Een fraai offer van de dame'
stelling_wit: 'Anciaux'
stelling_zwart: 'Serge'
stelling_uitleg: 'wit denkt zijn pion op d4 op indirecte wijze te verdedigen met zijn loper op d3. serge heeft het anders gezien. zwart speelt en forceert remise'
stelling_oplossing: '1... Pxd4! 2. Pxd4 Dxd4 3. Lg6+ hxg6 4. Dxd4 Lxh2+ 5. Kh1
Lf4+ en eeuwig schaak (na 5... Le5+ 6. Dh4 Txh4+ 7. Lxh4 staat zwart waarschijnlijk zelfs iets beter)'
date: '2017-01-29T20:48:06.462Z'
layout: verslag
excerpt_separator: <!--more-->
---
## Voorspel

Na een lange winterstop trekt de IC-ploeg zich weer op gang. De vorige twee ronden waren goed voor twee overwinningen. Het behoud in derde afdeling lijkt nu dus al in kannen en kruiken. Hier en daar nog een puntje sprokkelen en Kees is klaar. Het voordeel is ook dat we onbevangen richting Waals-Brabant trekken, naar Wavre, de leider in 3B. Niets te verliezen en niet bang. Maar wel een goeie graadmeter: wat zijn we echt waard? Hoever mogen onze ambities reiken?<!--more-->

## De ontmoeting

**_Serge_** op bord 1 is het eerste klaar. Met zwart in een Franse partij komt hij geen seconde in moeilijkheden. Met een fraai dame-offer forceert Serge tenslotte eeuwig schaak. Na twintig zetten is het eerste halve punt zo al binnen. En hoe! De analyse achteraf toont zelfs aan dat de zwartspeler in de eindstelling de beste papieren heeft. Maar bon, beter een half ei dan een lege dop en het eerste halfje in het al niet meer zo nieuwe jaar is binnen. 0,5 voor ‘de goei’.

Al snel volgt **_Kjell_** het voorbeeld van sterkhouder Serge. Op het tweede bord speelt hij een Colle tegen een bekende, sterke tegenstander. Het regende afgelopen zondag niet en dus was het ook binnen, aan het schaakbord, een ‘vrij droge’ partij. Want al meteen nadat Kjell op zet tien met een avontuurlijke paardzet de partij op gang denkt te trekken, biedt zijn tegenstander remise aan. Schrik allicht, afgelopen zomer heeft Kjell hem nog gevloerd in de Memorial Debast. In blitz weliswaar. 1,0 voor ‘de goei’.

Daarna is het even wachten alvorens we op bord 6 het volgende halfje kunnen verwelkomen. In het Londen-systeem (voor de niet-kenners waaronder ondergetekende: 1. d4-Pf6 en 2 Lf4 enz.) komt **_Filip_** fijntjes uit de opening. Met een fraai manoeuvre weet hij bovendien een pluspion te versieren. Een dubbelpion weliswaar, maar toch. Ziet er goed uit. En dus kiest ook deze tegenstander wijselijk eieren voor zijn geld. Na enige aarzeling gaat Filip in op het remisevoorstel. Wellicht niet helemaal ten onrechte. Drie partijen en 1,5 voor ‘de goei’. Veelbelovend.

Helaas gaat het vervolgens hard mis. En wel –allicht niet toevallig- bij de twee ouderdomsdekens van de ploeg. **_Geert V._** op bord 4 heeft met wit alweer een Koningsindisch tegen. Voor de derde keer in korte tijd. En omdat tradities er nu eenmaal zijn om in ere te houden, wordt voor de derde keer verloren.  Wel geknokt tot het bittere einde maar (dixit Serge) door een verkeerde paardzet tijd verloren. En dat is in de Koningsindische ratrace –wit valt hard aan op de damevleugel en het centrum, zwart doet hetzelfde maar dan op de koningsvleugel- vrijwel altijd fataal. Nog altijd zijn we ‘de goei’ maar we staan helaas nog steeds op 1,5.

**_Frank_** op bord 5 maakt na een periode van inactiviteit zijn wederoptreden. Hij doet het met zwier en met een Bird-opening (Spaans met Ld2) die hij kent als zijn broekzak. Dat wordt meteen ook beloond met een goed, kansrijk middenspel. Op het eerste gezicht lijkt het evenwicht wel nooit echt verstoord. Helaas, driewerf helaas, in tijdnood slaat het noodlot toe. De zwartspeler tast even mis met fatale gevolgen. De aanhouder wint evenwel: op een mooie dag komt er een einde aan een lange reeks nederlagen. Het gevolg is wel: nog steeds maar 1,5 voor ’de goei’.

Gelukkig speelt ook **_Geert M._** op bord 3 mee. Al staat hij naar eigen zeggen in een vierpaardenspel met g3 van bij het begin minder en verovert de Waverse tegenstander na “nogal planloos” spel het loperpaar. Geert  blijft zich dapper weren in een partij die steeds meer wildwest wordt en open kansen biedt voor beide spelers. Met volgens Geert echter meer kans om te verliezen. Gelukkig slaagt hij erin een sterk paard op f3 te posteren en dat is meteen goed voor een half punt. Kortom en eindverdict: twee punten voor ‘de goei’.

## Naspel

Strijdend ten onder. Geknokt voor wat we waard zijn en afgaande op de Elootjes is de uitslag ook wel normaal te noemen. De twee sterkste teams van het hele pak hebben we nu gehad. Hen inblikken, zat er niet in. Daarvoor was onze broek wat te kort. Een beetje, niet veel en dat geeft hoop. Van alle andere ploegen in 3B hoeven we geen schrik te hebben. Te beginnen met de volgende ronde. Europchess: you better watch out!
