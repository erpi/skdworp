---
tag: ni
ni_d1_uitploeg: Dworp 1
ni_d2_uitploeg: Dworp 2
ni_d3_uitploeg: Dworp 3
ni_d4_uitploeg: Dworp 4
title: "Dworp bijt van zich af en dat doet (de tegenstander) pijn"
auteur: Eric,Diederik,Geert
fotograaf: Ann
date: 2022-03-28 20:00:00 +0100
ni_ronde: "10"
ni_d1_thuisploeg: CREC Charleroi 2
ni_d2_thuisploeg: CE Sambrevillois 1
ni_d3_thuisploeg: Geraardsbergen 1
ni_d4_thuisploeg: CREC Charleroi 4
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: "Het had wat voeten in de aarde om een derde zondag op rij vier ploegen bij elkaar te krijgen maar IC-verantwoordelijke Diederik slaagde daar ook deze keer weer met verve in."
image:
  path: assets/images/2122/ni/r10_d3_yentl_filip_sam_fb.jpg
draft: false
---
Het had wat voeten in de aarde om een derde zondag op rij vier ploegen bij elkaar te krijgen maar IC-verantwoordelijke Diederik slaagde daar ook deze keer weer met verve in. De teams trokken deze keer de wijde wereld in, allemaal min of meer zuidwaarts. Op papier kreeg Dworp 1 een hapje voorgeschoteld, de tweede ploeg van Charleroi bungelt onderaan de ranking en is in acute puntennood. De (enige) uitschuiver tegen die andere staartploeg, Philippeville, indachtig konden we er ons hoofd toch maar beter bijhouden.<!--more-->

Dworp 2 ging richting Sambreville en dat team prijkt op de tweede plaats in de stand. Een heel lastige verplaatsing dus maar zo hadden Eric en co het niet begrepen. “Zonder resultaat terugkeren, wilden we niet!,” luidde het. That’s the spirit, alle puntjes zijn welkom.

Nog een stuk lastiger was de opgave van Dworp 3. Sam en co bleven weliswaar in Vlaanderen maar dat het moeilijk ging worden, wisten we vooraf. Geraardsbergen is een zeer homogene en sterke tegenstander met weinig Elo-verschil tussen de vier borden.

De jongelui van Dworp 4 tenslotte volgden –nu ja, bij wijze van spreken- het eerste team naar Charleroi. Die ontmoeting kon alle kanten uit. Met andere woorden hier speelde de vorm van de dag een cruciale rol.

![All I want for Christmas is kroketjes][foto 1]

## Oom Jan leert zijn neefje schaken, versie Carolo’s

Charleroi had een team op de been gebracht variërend in sterkte tussen 1794 en 1567 Elo. Voor het huidige Dworp met een Elogemiddelde van 2000 is dat niet echt een partij.

Al begonnen we wel redelijk slap. Tom op bord 2 met wit nam het op tegen een speler die ooit meer dan 2100 Elo had. Vandaag was hij nog slechts een schim van zichzelf. En toch, het werd slechts remise. Tom verklaart het als volgt: “De forme was er niet bij. In de eindstelling is het oordeel van de computer +0,7 voor wit. En ik dacht dat hij wat beter stond… Erg. Drie zondagen achtereen is teveel.”

Waarschijnlijk speelde dezelfde schaakmoeheid ook Kjell op bord 3 met zwart parten. Een klinkende overwinning is vermoedelijk nodig om het moreel van de troepen –van Kjell dus- op te beuren. Komt wel, niet aan twijfelen. Maar voor deze keer dus remise.

Vervolgens was het hek van de dam. Serge had goed geslapen. Dat klinkt beloftevol en dat was het ook. Op het eerste bord speelde hij met zwart Frans, leek op het einde van de opening even in de problemen te komen maar met een magistrale zet verhing hij de bordjes. Zijn stelling was van dan af erg goed, het speelde vanzelf. Eerste vol punt binnenbakskie.

Dan was het mijn beurt (Geert) op 4, voor de gelegenheid met wit. De zwartspeler verkrachtte de opening enigszins en broddelde wat in het middenspel waardoor zijn koning in het midden bleef steken. Het liet me toe de stelling open te breken en een toren te winnen. Tweede vol punt binnenbakskie.

Ook Frank op 6 met wit deed wat van hem verwacht werd namelijk winnen. Weinig van gezien maar dat wil allicht ook zeggen dat er nauwelijks problemen waren. Derde vol punt binnenbakskie.

Het langste gevecht(je) moest Diederik op 5 met zwart leveren tegen het 13-jarige lokale schaakwonder. In de IC-ploeg van Charleroi is hij topscorer. Nochtans had onze man er geen kind aan. Van in de opening stond zwart beter. Diederik won een pion, wikkelde af naar het eindspel en al snel was het vierde vol punt binnenbakskie. Eindstand 1-5. Mijn geheugen reikt niet ver maar dit ging in mijn ogen een stuk vlotter dan de 6-0 en de 5-1 die we aan het begin van het seizoen binnenhaalden.

## Beresterk Dworp 2 rijft onverhoopt punt binnen

Bernard met zwart op 3 van Dworp 2 stond al snel slecht, leverde materiaal in maar koos gelukkig voor de enig mogelijke kans. Hij wikkelde af naar een eindspel met een extra loper voor wit tegen twee verbonden vrijpionnen. Volgens de waardering van Stockfish is het gewonnen voor wit maar in de analyse maakte hij geen vorderingen. Remise, goed gekeept en een behoorlijk resultaat tegen de topscorer van de ploeg!

Eric beleefde een leuke namiddag tegen een bijna gelijkwaardige tegenstander. Hij offerde in een Franse partij met wit een pion voor ontwikkelingsvoorsprong. Uiteindelijk moest de zwarte koning in het midden zijn plan trekken. Wat niet lukte. Volledige dominantie over de f-lijn en een paardoffer op d5 zorgden ervoor dat zwart mat zou gaan. Hij gaf het op na 25 zetten. 

Eddy met zwart op 1 hield lange tijd stand tegen de sterke Michael George, overigens eerste lid van Namur en uitgeleend voor de interclub. Maar ineens was het gedaan. En wel in ons nadeel. Opnieuw gelijk: 1,5-1,5.

Evenals vorige week tekende Peter met wit op 2 voor de langste partij... Het ging de hele tijd gelijk op. De 1900 + tegenstander testte Peter op zijn eindspelkennis, maar die test doorstond hij met verve: 2-2.

## Vruchteloos gevochten als (Vlaamse) leeuwen

De meest ondankbare taak was in deze ronde zonder twijfel weggelegd voor team 3. Onze Dworpenaren kwamen bovendien van verre om Geraardsbergen (Elogemiddelde 1982 versus 1623 voor de onzen) partij te geven.  

Yves met zwart op drie doorstond de opening wel, maar daarna ging het snel bergaf. Het resulteerde in een opgave na 22 zetten. Op dat moment had Sam met zwart op één ook al verloren. Filip en Yentl slaagden er evenmin in een heel of half puntje binnen te halen.

Slotconclusie: van een kale reis teruggekomen maar het kan niet elke week kermis zijn. Die kermis was trouwens in Halle... Bedankt mannen.

## Dworp 4 morst met de kansen

De jongelui van team 4 arriveerden bijna een half uur te laat in de sporthal van Charleroi. Wegens: verkeerd adres in de GPS -zelfde straat, andere gemeente. Zo is er ooit een ski-bus naar het zuiden van Spanje gereden. Het kan dus nog erger... En hier gaf Dworp op bord 1 zijn enige forfait van deze ronde.

Mats op 2 met wit speelde een aanvallende partij met tegengestelde rokade. Het zag er ingewikkeld uit maar een ingesloten loper van Mats maakte het toch moeilijk. Eens de zwarte torens binnen vielen op de tweede rij was het echter uit.

Sander op 3 met zwart won een kwaliteit maar zijn paard bleef ingesloten. Beide spelers wilden geen verdere risico’s nemen en kwamen logischerwijze dan maar remise overeen.

Mathias tenslotte stond op 4 met wit volgens mij (= Diederik) gewonnen. Hij had een stuk meer. Zijn tegenstander toverde toch nog een koningsaanval op het bord. Die leek op het eerste zicht onschadelijk maar sloeg toch nog door met een nul voor Mathias tot gevolg.

## Naspel

Nog twee IC-rondes te gaan maar nu al staat vast dat Dworp 1 het beste resultaat haalt uit de nochtans goed gevulde geschiedenis van de Dworpse schaakkring (een schaakclub in Halle). Met dank aan Eric duiken we even in het archief. In het seizoen 2006-2007 was Dworp derde met 38 bordpunten, na Liège 2 en Wirtzfeld 1.

Momenteel staan we tweede en hebben we al 39 bordpunten en de kloof met de derde (KGSRL) wordt groter.  Nog één matchpunt of nog vier bordpunten en we zijn zeker van de tweede plaats oftwel het beste Dworpse resultaat ooit. In de praktijk zijn we nu al zeker van die tweede plaats want Gent moet volgende ronde tegen Pantin.
Historisch is deze IC-campagne dus al zeker. We gaan er echter alles aan doen om in de laatste ronde om de titel en de promotie te kunnen spelen. Daarvoor moeten we enkel nog voorbij The Belgian Chess Club 2, een kwaaie klant die zich flink kan versterken.

De eerlijkheid gebiedt ons te zeggen dat de IC in derde in het seizoen 2006-2007 wel van een ander kaliber was. Wat te denken van Wirtzfeld? Dat speelde toen met Richard Polaczek (Elo 2442), Orlov (2447) en Sonntag (2421) op de eerste drie borden. Tegen die kleppers haalde Dworp toen 1,5/3 en er werd met slechts 2,5-3,5 verloren. Ongelooflijk, een gedenkwaardige dag!

Bon, terug naar de IC-competitie 2021-2022. Dworp 2, vechtend tegen de degradatie haalde deze ronde zeker een goed resultaat. Enkele van onze concurrenten onderin versterkten zich echter grondig. Waver en Opwijk bijvoorbeeld. We staan nu tiende op basis van bordpunten, maar negende tot  elfde gedeeld met de matchpunten. Montignies met twee matchpunten en met drie punten achterstand lijkt veroordeeld. De volgende ronde spelen we thuis een vierpuntenmatch tegen Waver. Ze hebben net zoals wij vijf matchpunten.

Ook Dworp 3 kan het nog een jaartje langer uitzingen in vierde. In het klassement staan we 9de op basis van bordpunten en 9de en 10de gelijk op basis van matchpunten. Opwijk kan zich gevoelig versterken. Tegen de leider en vermoedelijke kampioen LSV Chesspirant leverde dat zondag nog geen punten op. Brussels en KGSRL volgen op één en twee matchpunten, maar geven elkaar volgende ronde partij. Dan speelt Dworp 3 tegen Oudenaarde -tien matchpunten maar qua Elo toch te doen. Bovendien profiteerden ze met een 4-0 forfait tegen Opwijk. Met andere woorden: knokken mannen! Het kan nog altijd.

Dworp 4 ten slotte dobbert lustig rond in het midden van het klassement. Niets te winnen, niets te verliezen. Een probleemloos seizoen, quoi. Gelukkig is er na de drukke maand maart nu even koffiepauze. Volgende afspraak op 24 april.

[foto 1]: {{ "/assets/images/2122/ni/r10_d3_yentl_filip_sam.jpg" | absolute_url }}
