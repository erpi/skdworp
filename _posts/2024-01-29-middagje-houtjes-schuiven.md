---
tag: ni
ni_d1_uitploeg: Bosvoorde 2
ni_d2_uitploeg: Philippeville 2
ni_d3_uitploeg: DZD 2
title: "Middagje houtjes schuiven tussen blunders en briljant"
auteur: Eric,Eddy,Geert
fotograaf: 
date: 2024-01-29 20:00:00 +0100
ni_ronde: 6
ni_d1_thuisploeg: Dworp 1
ni_d2_thuisploeg: Dworp 2
ni_d3_thuisploeg: Dworp 3
stelling_fen:
stelling_titel:
stelling_wit:
stelling_zwart:
stelling_uitleg:
stelling_oplossing:
description: "Na een lange winterstop konden we er nog een keertje invliegen. Hoewel. Ons Kasteel in Essenbeek was deze zondag geen café zonder bier maar een café zonder water."
image:
  path: assets/images/fb/fb_post_2.jpg
draft: false
---
**Na een lange winterstop konden we er nog een keertje invliegen. Hoewel. Ons Kasteel in Essenbeek was deze zondag geen café zonder bier maar een café zonder water. Straf verhaal, de festivalgangers van de avond voordien hadden blijkbaar nog een zware kater van een ander bacchanaal. Geen flesje water meer te bespeuren! Maar goed, om op een briljante manier stukken hout op een bord te verzetten van voor naar achter en van links naar rechts geeft bier sommigen misschien meer inspiratie dan water. Schol!**<!--more-->

Feit blijft dat alle teams nog puntjes kunnen gebruiken. Dat geldt zeker voor het sterrenteam (haha) dat nog steeds of alweer in acute nood verkeert. Zoals vrijwel elke week waren we ook nu zondag weer op volle oorlogssterkte. Kzegaumoda –sorry, Hals Antwerps. De Brusselse vriendjes van Boitsfort zijn in principe een haalbare kaart. Zodus, we gingen ervoor.

Ook voor Dworp 2 stond er weer een belangrijke match op het programma. Philippeville is ongeveer een evenwaardige ploeg en er wordt best wat geoogst.

Van Dworp 3 wisten we reeds lang dat de drie neefjes van Diederik niet konden spelen wegens examens. Gelukkig waren er geen afwezigheden in de andere ploegen. Walter was van de partij en voor de eerste maal en tot vreugde van de hele club ook Bernard na ziekte. En bovendien konden onze (sterke) reservespelers allemaal meedoen. Pascal voor het  eerst, Ruben en Mo respectievelijk voor de tweede en derde maal.

## Topborden (en Diederik en Frank) slepen gelijkspel uit de brand

Dramatische toestanden bij team 1 in deze ronde. Kjell op bord 3 met wit verloor in een ogenschijnlijk betere stelling een stuk en seconden later mocht ook Geert (den deze dus) op 4 met zwart zijn koning omleggen. Ver-schrik-kelijk-slecht-ge-speeld. Bweuk, Verrijken, ga u een beetje schamen. Amper begonnen en Dworp staat al 0-2 achter.

Gelukkig waren de vier ploeggenoten beter bij de pinken. Zeker Diederik die op 5 met wit indruk maakte. Hij kreeg een Wolga/Benko-gambiet tegen. Eigen ervaring leert dat dit voor wit kwaad kersen eten is. Niet zo Diederik, hij neutraliseerde de zwarte dreigingen op de damevleugel, ontnam zwart elk initiatief en zette met een mooie combinatie zijn pluspion om in kwaliteitswinst plus pion. De rest was een kwestie van techniek. Knap en we komen terug tot 1-2.

Daarna is het lang nagelbijten. Op 1 speelt Serge met wit een dijk van een partij. Hij denkt na, maakt het zijn tegenstander uiterst moeilijk en krijgt een vermoedelijk gewonnen eindspel met een plusremise. De weg is evenwel nog lang. Nadat lopers en een stel torens geruild worden, blijft er een toreneindspel over. Nog steeds met een pluspion voor onze man. De Bosvoordenaar zit bovendien in acute tijdnood. Maar het is bekend: alle toreneindspelen zijn remise. Dat is hier niet anders. Serge behoudt weliswaar zijn pluspion maar het is er eentje aan de rand. Dat valt niet te winnen. Remise dus maar goed gespeeld. 1,5-2,5.

En dan is het aan Grote Tom die op bord 2 met zwart een ware thriller op het bord tovert. Lange tijd is het ingewikkeld en (denk ik) vrij gelijkopgaand. Maar dan misrekent Tom zich ergens met dameverlies tot gevolg. Met als onvoldoende compensatie paard en loper. Maar onze man, inmiddels numero uno op de Eloranking van Dworp, heeft het zo niet begrepen. Hij knokt zich terug in de match, krijgt toren en loper voor de dame en aanval op de koningsvleugel. De witspeler weet niet meer waar hij het heeft.  Tom maakt het fraai af, de man van Bosvoorde kan promotie niet meer afwenden. Knap gedaan. Terug gelijk 2,5-2,5.

En we blijven nagelbijten. Want op het zesde bord staat Frank met zwart niet erg florissant. Een pion achter en geen al te beste stelling. Tot de witspeler gedachtenloos in een valletje trapt. Hij neemt een tweede pion waardoor zijn paard in een dodelijke penning belandt. Tot groot jolijt van Frank staat hij plots een stuk voor. Weliswaar tegen twee pionnen en een nog steeds dominante stelling voor wit. Onze man geraakt er niet door, de Bosvoordenaar speelt nu geconcentreerder en ziet helder in dat hij zwart in een eindspel van koning plus loper en pion tegenover een blote koning kan lokken. Net zoals bij Serge is ook deze zwarte pion een randgeval en de loper van de foute kleur. Remise dus en ook de ploeguitslag is gelijk: 3-3  

## Kracht door vreugde maar net niet krachtig genoeg

Eddy tuinde op bord 4 van ploeg 2 met zwart in de opening in een variant die al decennia in onbruik is. Gelukkig voor hem volstond het logische zetten te spelen om een gezonde stelling te behouden. Nadat wit uit zijn boekenkennis kwam, liep het fout. Hij overzag een afruil waarna hij een tempo te kort kwam om de open c-lijn te betwisten. Eddy kon zijn ambities op een boulevard etaleren met de formatie Tc2, Dc7 en Tc8. Na nog een witte misser was het pijnlijk duidelijk: het licht was aan maar er was niemand thuis. Zwart dreigde mat langs de voorlaatste rij waarna wit wijselijk opgaf hoewel hij nog geen materiaal had verloren. Een goed begin, 1-0 voor de thuisploeg.

Bernard was blij om na ziekte voor het eerst dit seizoen opnieuw deel uit te maken  van de ploeg. Maar kracht door vreugde verkreeg hij niet (een zinsnede ontleend aan het toernooiboek van het interpolistoernooi 1978 waarin  Spasski na verlies van de finale van het kandidatentoernooi in 1977 tegen Kortsjnoj en na een depressie, blij was opnieuw aan een toernooi te kunnen deelnemen, evenwel zonder goed resultaat). Concreet, Bernard verloor met zwart op bord 2 na de opening een pion zonder compensatie. Dit kwam hij niet meer te boven. 1- 1.

Walter met wit op bord 1 kwam wel degelijk uit de opening maar offerde toen een toren tegen een stuk en twee pionnen. Dat had hij niet mogen doen, want één vrijpion bleek te sterk. Helaas. 1-2 voor Philippeville.

Ondertussen waren er bij Peter met wit op het derde bord al te veel stukken geruild om nog op winst te kunnen spelen. Daarvoor waren er helemaal geen aanknopingspunten meer. Remise dus en helaas verlies voor de ploeg: 1,5- 2,5.

## Dworp 3 haalt het in spannende derby

De Zwarte Dame Halle speelde met drie spelers die samen tot nu 12,5/13 (!!) scoorden in de interclub. De ploeg stond op kop met 9 uit 10 matchpunten. Het beloofde dus een spannende derby te worden.

Mo met wit op bord 3 won na een tactische schermutseling een stuk en wikkelde bekwaam af. 1-0 voor ons.

Ook Ruben (zwart op bord 4) had een gemakkelijke dag: toen we kwamen kijken had hij al snel een stuk veroverd en hoewel wit (te) lang doorspeelde, was er nooit twijfel over het resultaat. 2-0 voor ons.

Pascal met wit op het eerste bord had wel héél wat meer tegenstand.  Hij begon een aanval op de damevleugel. Na lang manoeuvreren kwam onze man toch duidelijk in het voordeel. Hij kon afwikkelen naar een totaal gewonnen eindspel. Met een witte pion op promoveren moest zwart opgeven. 3-0 en dus de match voor ons.

Eric met zwart op 2 beleeft een vormcrisis sinds de partij in Leuven waar hij een volle toren liet instaan in een totaal gewonnen stelling. In de partij van vandaag meende hij een stuk te kunnen veroveren tegen 2 pionnen. Het klopte echter wéér niet. Integendeel: er ging een pion verloren, bij een passieve stelling en rokadeverlies er bovenop. Toch kon hij op zet 25 en 27 opnieuw een nog maar iets slechtere stelling bereiken -na aarzelend spel van wit. Helaas profiteerde hij daar niet van en daarna was het onherroepelijk verloren. DZD mildert tot 3-1.

(NVDR: door een fout in de opstelling, Pascal is vaste speler van Dworp 2, werd de winst op het eerste bord gewijzigd in een verlies met forfait. De officiële einduitslag van de derby werd aldus 2-2)

## Naspel

Dworp 1 staat nu met vier matchpunten op een gedeelde achtste tot elfde plaats. Dat is niet goed hé mannen! In deze reeks staan de nummers vijf tot en met elf wel op een zakdoek. Nummer vijf (Europchess 2) heeft zes matchpunten, nummer elf Caïssa Europe heeft er vier. Twee keer achter elkaar een match winnen volstaat dus om een reuzensprong in het klassement te maken en de degradatiezorgen achter ons te laten. Met dat winnen moeten we dan volgende zondag wel beginnen. Het is in Aalst tegen de verrassend goed presterende Ajuinen. Halen we het dan springen we haasje over, Aalst heeft nu vijf matchpunten.

Dworp 2 neemt het volgende week op tegen Jurbise. Ook een uitmatch. Een beter resultaat graag, beste team. Dworp staat nu immers gedeeld negende tot elfde. Nummer elf zakt. Rochade Eupen heeft algemeen forfait gegeven en is dus uiteraard al veroordeeld.

Ons derde team leverde een mooie prestatie af. DZD blijft in deze reeks wel aan kop met een matchpunt meer dan de nummers twee en drie en twee matchpunten meer dan de nummers 4 en 5. Deze twee laatste teams speelden evenwel een match minder. Dworp heeft vier punten uit vijf partijen en staat daarmee negende.

Zondag 4 februari is het alweer IC ronde 7. Tot volgende week dus. Hopelijk met goed nieuws.
