---
tag: ni
ni_d1_uitploeg: Dworp 1
ni_d2_uitploeg: Dworp 2
ni_d3_uitploeg: Dworp 3
ni_d4_uitploeg: Dworp 4
title: "Sterkste prestatie ooit & Dworp 3 redt zich probleemloos"
auteur: Eric,Geert
fotograaf: Eddy
date: 2022-05-02 20:00:00 +0100
ni_ronde: 5
ni_d1_thuisploeg: Pantin 1
ni_d2_thuisploeg: Pantin 2
ni_d3_thuisploeg: Pantin 4
ni_d4_thuisploeg: Saint-Ghislain 2
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: "Het toeval in de vorm van de covid-pandemie zorgde ervoor dat de vijfde ronde van dit interclubseizoen 2021-2022 feitelijk de laatste ronde werd."
image:
  path: assets/images/2122/ni/r5_diederik_tom_fb.jpg
draft: false
---
![foto Kjell][foto 3]

**Het toeval in de vorm van de covid-pandemie zorgde ervoor dat de vijfde ronde van dit interclubseizoen 2021-2022 feitelijk de laatste ronde werd. En dezelfde speling van het lot zorgde ervoor dat de clash tussen Pantinezen en Dworpenaren niet zomaar een einde seizoenmatch was. De inzet was een onvervalste titel in derde afdeling met bijhorende promotie en het behoud (maal twee) in vierde afdeling. Voor de clubgenoten van Dworp 4 was het ondertussen eenzaam strijden ‘in den vreemde’.**<!--more-->

**Veel gespeculeer was er vooraf over de opstellingen en onze kansen op promotie en behoud. Van team 1 wisten we dat we een uitzonderlijk goede dag nodig hadden om de titel te pakken. Terwijl iedereen er zich ook van bewust was dat enkele spelers met een zware vormcrisis kampen.**

**Duidelijk was ook dat Dworp 2 het zeer moeilijk zou krijgen en dat Dworp 3 (gelukkig) op volle oorlogssterkte kon aantreden en dus goede behoudskansen had. Ook zonneklaar vooraf was dat Pantin zich zo sterk mogelijk zou opstellen.**

**We tuften dus met gemengde gevoelens richting Elsene. Met het vaste voornemen om onze huid duur, zeer duur te verkopen.**

## Bij Toutatis! We zijn goed, maar net niet goed genoeg

Met een 2230 Elo op bord 1 en vijf 2.000-plussers op de overige borden wisten we meteen bij aankomst hoe laat het was. Dit werd geen wandelingetje in het park. Dat hadden we ook niet verwacht. Desondanks was het efkes slikken.

Maar goed, wie bang is krijgt ook een pakske slaag en dus konden we het wel smaken dat Serge al na 13 zetten op bord 1 met zwart remise voorstelde. Tenslotte had zijn tegenstander bijna 150 Elo meer. Na wat getreuzel nam de Hollandse Pantinees het voorstel aan. Aangezien we aan 3-3 genoeg hadden voor de titel, zaten we nu dus precies op schema.

Daarna was er een lange periode zonder veel opwindende gebeurtenissen. Het leek er inderdaad op dat de stellingen op alle vijf de andere borden in evenwicht waren en bleven. Bij Diederik op 5 met zwart was dat wel een hels ingewikkeld potje schaken. Zijn tegenstander dacht heel erg lang na. Ergens tastte onze man na verloop echter fataal mis. Na afloop kon een gezamenlijke analyse geen winstkansen vinden voor Diederik. In een latere fase, software bij de hand, bleek dat de zwartspeler toch iets gemist had. Maar ja, praat voor de vaak. We zijn op achtervolgen aangewezen.

![foto Frank][foto 1]

Dat achtervolgen dreigde een ware catastrofe te worden. Op bord 6 leek Frank goed stand te houden, in mijn ogen had hij zelfs het beste van het spel. Maar plots stond Frank wel een kwaliteit zonder compensatie achter. Opgeven was dan nog de enige optie.

En zo ging het dus totaal de verkeerde kant uit. Om nog een gelijkspel uit de brand te slepen, moesten we op de drie overige borden 2,5/3 halen. Een onmogelijke opgave maar goed, in God we trust (all others pay cash), en met de hoop op een mirakel en met de moed der wanhoop speelden we verder.

Nog een aanzienlijk aantal minuten later was het echter de beurt aan Kjell op 3 met zwart om zijn koning om te leggen. Hij speelde nochtans goed, leek een mooi sterk veld voor zijn paard te creëren maar helaas hij tastte ergens mis. Dat kostte een pion en in hogere zin de partij. Net zoals Diederik kampt Kjell met een existentiële vormcrisis. Over en out voor de titel, Pantin heeft 3,5 en dat volstaat voor hen.

![foto Geert][foto 2]

Daarop stelde ik (geert) op 4 met wit maar snel remise voor in een toreneindspel met elk twee pionnen op dezelfde vleugel. Geen cadeau, het was ook remise. Meteen het eindpunt van een interessante partij -orthodox damegambiet, wie speelt dat nog?- waarin ik goed kwam te staan om dan minder sterk voort te zetten. Daardoor won zwart een pion waarop hij weer niet heel accuraat voortging. Wat mij de kans gaf terug in de match te komen. Enfin, remise was billijk.

Allicht gaat de Oscar van deze ontmoeting naar Tom op bord 2 met wit. Tom speelde de Sämisch van het Koningsindisch en zwalpte onder meer als een volleerde dronkenlap met zijn koning van de konings- naar de damevleugel. En het was nog goed ook! Ook onze man miste ergens een kans en stelde, zoals ik, vlak na de 3,5 van Pantin remise voor. Wat werd aanvaard.

![foto Tom][foto 4]

Kortom, we noteren ons zwaarste verlies uit deze competitie: 4,5-1,5 en Pantin verdiend kampioen en promovendus. Gefeliciteerd!

## Volgend jaar meer speelplezier in vijfde!

Evenals Dworp 1, dat de sterkst mogelijke ploeg tegen kreeg, hetzelfde liedje voor Dworp 2. De tegenstand: 1958, 1912, 1688 (maar wel 74 punten winst) en 1821 Elo (eerste klassering in 4/22 op basis van 14 partijen). Pantin mocht immers niet verliezen tegen ons.

![foto Bernard en Peter][foto 6]

Bernard met zwart op 3 kwam- vooral optisch, zoals later bleek- niet goed uit de opening. Hij bood al snel remise aan, wat werd geaccepteerd. Onze taak werd jammer genoeg wel zwaarder door deze premature beslissing.

Peter, op het tweede bord met wit verloor tamelijk snel een belangrijke pion. In een nogal passieve stelling had hij weinig tegenspel. Goed gespeeld door zijn tegenstander.

Eddy met zwart op 1 had het niet onder de markt. Zijn tegenstander offerde een toren die niet mocht worden aangenomen. De aanval duurde voort en wit won vlot.

Eric met wit op 4 probeerde ook eens het Londen-systeem met wit na nare ervaringen met zwart. En ook in deze partij speelde de loper op f4 een belangrijke rol. Om nadeel te vermijden offerde zwart een kwaliteit. Het middel was erger dan de kwaal, en onmiddellijk hierna deed hij het bovendien verkeerd. Op het einde stond de Pantinees een toren en een onhoudbare vrijpion achter. Een mindere partij van een beloftevolle youngster.

![foto Eric][foto 5]

2,5 - 1,5 verloren dus en degradatie naar vijfde. In het eindklassement haalden we vijf matchpunten en zijn we elfde. Heel vaak kregen we dit seizoen versterkte ploegen tegen. Volgend jaar meer spelplezier in vijfde!

## Met de vingers in de neus een verlengd verblijf in vierde

In deze laatste ronde moest Dworp 3 in het slechtst mogelijke scenario een gelijkspel halen om degradatie te ontlopen. 

Walter op 3 met zwart, kreeg een niet geklasseerde speler tegen. Deze bood wel nog behoorlijk tegenstand, maar toen een zwarte toren de witte stelling binnendrong, was het rap gedaan. Goed gespeeld!

Sam met wit op 2 wist zijn tegenstander al snel de rokade te ontnemen. Met zijn gebruikelijke vaste hand voerde hij de partij vlot naar winst. De twee punten, het gelijkspel en een verlengd verblijf in vierde afdeling is een feit.

Yentl met wit op 4 kreeg al snel een massieve aanval met een heleboel stukken op de zwarte koning. De arme juffrouw hield nog lang stand, maar de uitslag stond wel vast: 0-3 voor de goei.

Gaston met zwart op 1 speelde minder geïnspireerd dan gewoonlijk. Hij verloor een pion, uiteindelijk culminerend in een verloren toreneindspel. Een slechte partij van hemzelf, vond hij, maar toch goed afgemaakt door zijn tegenstander, erkende Gaston. 1-3 winst derhalve en een zevende plaats in de eindklassering met negen matchpunten uit tien partijen.

![foto Gaston][foto 7]

## Met een uitstekende zevende stek als beloning

De enige Dworpse ploeg die niet in Elsene bij Pantin te gast was, was Dworp 4. De laatste ronde van de IC voerde ons naar het verre Saint- Ghislain. In een wedstrijd zonder al te veel inzet wisten onze eerste twee borden, Niels en Mats, het punt binnen te halen. Sander en Johan verloren. We eindigen met Dworp 4 zevende in het klassement.

## Naspel 1: een geslaagd seizoen

Het doek is gevallen over een al bij al geslaagd IC-jaar. Het eerste team haalde een historische tweede plaats in derde afdeling en we deden tot de laatste ronde mee voor de eerste plaats. En dat met een ploeg die vorig seizoen ei zo na de degradatiedans ontsprong.

We wisten op voorhand dat het moeilijk zou zijn om twee ploegen in vierde afdeling te handhaven. De degradatie van Dworp 2 lag dus wat in de lijn der verwachting. De Elo van de tegenstanders laat weinig aan de verbeelding over.

Dworp 3 handhaaft zich wel en al bij al moeiteloos. Dat is een flinke prestatie en het geeft goede hoop voor volgend seizoen. Nog een ietsie pietsie verbeteren en dit team speelt mee vooraan.

Tot slot is er Dworp 4 dat de overwinningen afwisselde met nederlagen en zo uiteindelijk mooi zevende werd. Wat leergeld betaald en dus ook veel bijgeleerd.

![foto Sam, Geert, Kjell][foto 9]

## Naspel 2: de cijfertjes

Eric was zo vriendelijk om de individuele resultaten van alle spelers op te lijsten. Hierbij dit overzicht per ploeg.

**Dworp 1** Serge 6,5/11, Tom 6/10, Kjell 4,5/8, Geert 8,5/11, Diederik 6,5/11, Frank 8/11 (inclusief 1 forfaitwinst); reserves: Gaston 2/2, Walter 1/1 en Sam 0,5/1. Bedankt iedereen!

**Dworp 2** Op tien partijen kreeg Eddy op het eerste bord éénmaal +2300 Elo tegen, éénmaal +2100, driemaal +2000, en viermaal +1900. Heel zwaar dus. Peter speelde in 8 van de 10 partijen eveneens tegen duidelijk sterkere tegenstanders. Eén van de twee gelijkwaardige tegenstanders was ook nog een ex 2000. Bernard en Eric haalden licht positieve scores. Bedankt aan alle spelers!

**Dworp 3** Over het hele seizoen bekeken valt vooral het excellente resultaat van Sam op: 7 uit 9 en haast altijd op het eerste bord. Yentl, die steeds beter wordt, haalde 5 uit 9. Geen enkele remise! Walter haalde 4,5 uit 6 in deze ploeg, maar won ook een partij in het eerste en tweede team. 6,5 uit 8 derhalve, proficiat! Niet te vergeten, Filip met 2,5 uit 5 en meestal op het tweede bord. Thank you all!

**Dworp 4** De beste individuele resultaten werden behaald door de overwinnaars van vandaag: Niels 5,5 uit 8 en Mats 3,5 uit 5. Ook Johan, die het team na nieuwjaar kwam versterken, deed het goed: 3 uit 4. Nen dikke dankjewel!

![foto Diederik en Tom][foto 8]

## Naspel 3: merci!

Een dankwoord voor iedereen die heeft meegespeeld. Elf zondagen lang hebben 18 schakers, basisspelers en reserves zich ingezet om de Dworpse clubkleuren te verdedigen.

Niet in het minst ook een dikke merci voor Diederik, Peter, Eric voor de organisatie en de diverse taken -gaande van het klaarzetten van tafels, stoelen, borden en stukken over het invullen van de papierwinkel tot het samenstellen van de ploegen, het schrijven van verslagen enz. Ondankbare jobkes maar ze moeten gedaan worden. En zeker ook dank aan Pieter die nog steeds trouw vanuit de verre Kempen de website onderhoudt en telkens de verslagen online zet. Merciekes tot slot aan al wie we nog zouden vergeten zijn.

Het is nu even mooi geweest, een zalige zomer in het vooruitzicht en voor september-oktober 2022 gezond weer op. Tot dan!

[foto 1]: {{ "/assets/images/2122/ni/r5_d1_frank.jpg" | absolute_url }}
[foto 2]: {{ "/assets/images/2122/ni/r5_d1_geert.jpg" | absolute_url }}
[foto 3]: {{ "/assets/images/2122/ni/r5_d1_kjell.jpg" | absolute_url }}
[foto 4]: {{ "/assets/images/2122/ni/r5_d1_tom.jpg" | absolute_url }}
[foto 5]: {{ "/assets/images/2122/ni/r5_d2_eric.jpg" | absolute_url }}
[foto 6]: {{ "/assets/images/2122/ni/r5_d2_peter_bernard.jpg" | absolute_url }}
[foto 7]: {{ "/assets/images/2122/ni/r5_d3_gaston.jpg" | absolute_url }}
[foto 8]: {{ "/assets/images/2122/ni/r5_diederik_tom.jpg" | absolute_url }}
[foto 9]: {{ "/assets/images/2122/ni/r5_sam_geert_kjell.jpg" | absolute_url }}
