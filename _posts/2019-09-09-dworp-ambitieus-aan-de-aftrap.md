---
title: Dworp ambitieus aan de aftrap van een nieuw seizoen
layout: verslag
tag: varia
excerpt_separator: "<!--more-->"
date: 2019-09-09 10:00:00 +0100
author: Geert, Eric, Diederik
fotograaf: Pieter
stelling_fen: 'k4r2/pb2q3/1p1QP3/2P5/P2P1p2/R5pp/3N2P1/6K1 b - - 0 1'
stelling_titel: 'het bos en de bomen'
stelling_wit: 'Halfaoui'
stelling_zwart: 'Diederik'
stelling_uitleg: 'In mijn partij van de 7de ronde speelde ik tegen de top seed van de B-reeks. Een Fransman met net geen 2000 FIDE, geen jeugdspeler deze keer. Ik wist al van de vorige ronde dat hij zeer positioneel speelde. Dus probeerde ik niet zonder enig risico de stelling uit evenwicht te halen. Na ongeveer 4 uur spel kwam er onderstaande rijke en complexe stelling op het bord. Wit speelde juist Dd6 na een half uur nadenken. De stelling was boven mijn petje en na ook meer dan een half uur rekenen zag ik door de bomen het bos niet meer. Ik verloor enkele zetten later. Vind jij de winst wel? Meerdere oplossingen bestaan, 1 variant steekt er wel bovenuit.'
stelling_oplossing: '1... Dxd6! 2. cxd6 Lxg2 3. e7 Th8! {dreigt mat in 2} 4. Ta1 f3! {dreigt mat in 1} 5. Pxf3 Lxf3 6. Kf1 h2 7. Ke1 h1=D+ 8. Kd2 Dxa1'
image:
  path: 'assets/images/1819/geert.jpg'
draft: true
---
**Het nieuwe schaakseizoen staat weer voor de deur en SK Dworp zet op alle vlakken zijn beste beentje voor. Er is de organisatie van het Belgisch kampioenschap snelschaak, we hebben jeugdspelers bij de vleet, een clubkampioenschap om duimen en vingers bij af te likken en, last but not least, vier ambitieuze IC-teams. Die staan klaar om in een nagelnieuw interclub-lokaal de tegenstand in de pan te hakken.**<!--more-->

First things first. Chronologisch komt eerst de algemene vergadering op vrijdag 13 september. Sowieso is de AV al belangrijk genoeg om bij te wonen (gratis consommaties!). Daar komt dit jaar bij dat de vergadering plaats heeft in het nagelnieuwe interclublokaal in Essenbeek - café ’t Oud Kasteel, Kasteelstraat 96. Allen daarheen!

## Memorial Debast

En dan zijn we goed vertrokken voor een nieuw schaakseizoen. Op zaterdag 21 september organiseert SK Dworp in het provinciedomein in Huizingen al voor de zesde maal de Memorial Patrick Debast, oftewel het enige echte officiële Belgische kampioenschap snelschaak –meteen ook het provinciaal kampioenschap blitz SVB.

Wie de winnaars van de vorige edities –IM Stéphane Hautot in 2017 en 2018 en GM Alexandre Dgebuadze in 2016- wil kloppen, zal van goeden huize moeten zijn. Dgebuadze kan de editie 2019 winnen, hij is al ingeschreven, Stéphane Hautot bij het ter perse gaan nog niet. Maar beiden zullen dan wel voorbij de 44-jarige Spaanse grootmeester Miguel Muñoz (2611 blitz-Elo) moeten geraken. Hoogste Elo ooit voor onze memorial Debast. Meteen is spektakel gegarandeerd in Huizingen.

Vorig jaar namen er 132 schakers deel. Vraag is of we dit jaar nog beter doen. Voorlopig loopt het met 62 deelnemers zo’n vaart nog niet maar traditiegetrouw schrijft het gros zich pas op het laatste moment in. Dworpenaars –en anderen- die nog niet zijn ingeschreven, doen dat wel best zo snel mogelijk.

## Clubkampioenschap 2019-2020

Het clubleven in onze Dworpse schaakkring in Halle floreert alvast als nooit tevoren. Een hele rist jeugdspelers dient zich aan. De meesten hebben er ook genoeg van om enkel in het voorprogramma van de vrijdagse schaakavonden mee te draaien. Terecht hebben ze de ambitie om zich te meten met de volwassenen en dus deel te nemen aan het clubkampioenschap. 

Een fijn voornemen dat er meteen toe leidt dat het clubkampioenschap zal betwist worden door een recordaantal van circa twintig spelers. Benieuwd hoever de youngsters springen en hoeveel volwassenen ze aan hun zegekar gaan binden. Hoe dan ook is het voor hen een unieke gelegenheid om ervaring op te doen.

## Interclub met vier topteams

De laatste zondag van september beginnen we ook weer aan het nieuwe IC-seizoen. En SK Dworp zet zijn beste beentje voor. We schreven niet minder dan vier ploegen in. Met ambitie. Eerste doelstelling is uiteraard om het eerste team in derde afdeling te houden. Met degradatiespoken houden we hoegenaamd geen rekening, maar beter doen dan de schitterende vijfde plaats van vorig seizoen wordt moeilijk.

Hoewel... Wie de moeite doet om er de Elo-lijst van SK Dworp op na te slaan, ziet dat voor het eerst sinds mensenheugenis niet ‘onze’ Serge de ranking aanvoert maar wel ene Sadikhov, een heuse onvervalste Azerbeidzjaanse grootmeester met 2500 Elootjes. Diederik did it again! Sadikhov fungeert op de Elo-lijst, net zoals Maarten Rademakers (Elo 2056), Eddy Banks en nog enkele anderen als spookspelers. Zo kan er met de wel actieve eigen spelers tussen de teams ‘geschoven’ worden.

Het is immers wel degelijk de bedoeling dat team 2 -na het debacle en de degradatie uit vierde vorig jaar- binnen de kortste keren opnieuw promoveert. Bovendien kunnen we met Sam (jawel, broer van...) en Gaston als nieuwe versterking wellicht ook dromen van nog een team dat in vijfde voor de titel kan spelen. Eerst zien en dan geloven, zei de blinde...

 Ook de twee andere teams, met vooral jeugdspelers, kunnen misschien voor verrassingen zorgen. Laten we het hopen.
 
## Geert clubkampioen 2019!

We blikken ook nog even terug op het voorbije clubkampioenschap. Hieronder brengt Eric een samenvatting van het parcours van Geert, leidend naar een verdiend clubkampioenschap.

![foto uit de oude doos van Geert][foto 1]

### Ronde 1

Hoera, Geert wint met bye! Een voorteken hoe gemakkelijk hij dit jaar over de tegenstand zal walsen?!

### Ronde 2: Geert - Eddy

Koningsindisch op het scherp van de snee. Geert wint door een combinatie twee pionnen maar verspeelt ze opnieuw in het eindspel. Hij wint later echter opnieuw de kwaliteit en slaagt er uiteindelijk in deze onzuivere partij naar zich toe te trekken.

### Ronde 3: Diederik - Geert

Deze topper, Catalaans, werd door Diederik onnauwkeurig behandeld. In zijn bekende soepele stijl wist Geert in het voordeel te komen. In het vroege middenspel miste zwart al de winst en Diederik kon nog afwikkelen naar een weliswaar verloren eindspel. Hier geen schwindels of mirakels meer: Geert wint.

### Ronde 4: Geert - Sonja

Wegens professionele verplichtingen en een file in Brussel, nam Geert bijna een uur te laat plaats aan het schaakbord. Sonja verloor een kwaliteit en was zo vriendelijk voorbarig op te geven.

### Ronde 5: Bob - Geert

Een lange partij, met heel veel stukken op het bord. Na lang laveren (niks doen, waar ik goed in ben, dixit Geert) kwam hij een pion voor maar duidelijk was het allerminst. Duidelijk werd het pas toen Bob de tijd overschreed...

### Ronde 6:  Geert - Walter

Geert heeft het tegen Walter traditioneel moeilijk. Deze speelt openingen die Geert niet goed begrijpt. Hij werd niet weggeblazen en dacht zelfs een pionnetje te verschalken. Walter had verder gezien en won een stuk tegen een vrijpion, die echter niet al te sterk hoefde te worden. Alleen mocht zwart de dames niet ruilen. Dat deed hij overigens wel op de 39e zet. Een straffe blunder op dit niveau. De pion promoveerde en voor Geert meteen een grote stap richting titel!

### Ronde 7: Yves - Geert

Wit opende met b2-b4, voor Geert onbekend. In de club staat dit bekend als de Van Helder opening, genoemd naar het voor vele leden meest raadselachtige lid van onze vereniging en een groot kenner van deze opening. In een ingewikkeld potje schaak raakte wit het spoor bijster, hij liet zijn dame insluiten en dan was het natuurlijk over...

### Ronde 8: Geert - Serge

Op vrijdag is Serge geen favoriet voor de titel. Geert werd overspeeld: een pion minder in een toreneindspel plus een afgesloten koning. Straal verloren. Met vaste (?) hand dirigeerde zwart zijn koning echter naar de eerste rij waar hij pardoes mat werd gezet. Geen overwinning voor Serge maar voor Geert. De titel komt in zicht!

### Ronde 9:  Stijn - Geert

Normaal is Stijn een speler met een goed positioneel inzicht, in deze partij bakte hij er niet veel van. Geert deed het ook niet goed, maar Stijn nog minder. Hij verloor er zijn broek en bretellen bij (geliefde zegswijze van Geert).

### Ronde 10: Geert - Niels

In een aangenomen damegambiet voelt Geert zich gewoonlijk als een vis in het water. Niels speelde echter uitstekend, zowel tactisch als positioneel en incasseerde een pionnetje. Niels verdiende eigenlijk de overwinning maar uiteindelijk bereikte Geert nog een benauwde remise.

### Ronde 11: Peter - Geert

Peter speelde een uitstekend seizoen en dit was deze avond niet anders: Geert schatte een combinatie niet goed in en Peter won een pion en met vaste hand voerde hij de partij naar winst. Enige nul voor Geert en voor Peter zelfs nog een mathematische kans (zie de Rode Duivels onder Vandereycken) op het kampioenschap. Puike partij van Peter!

### Partij 12: Geert - Eric

Eenvoudige winst voor Geert. Zwart verloor na 10 zetten een pion en ruilde nog enkele stukken, waarbij de stelling telkens verslechterde. Gans op het einde dacht zwart enkele seconden lang nog te winnen, maar een eenvoudig schaakje met Lc2 haalde hem uit zijn droom. Geert kampioen!

### Partij 13: Kristoff - Geert

Kristoff mismeesterde de Cambridge-Springs variant van het damegambiet helemaal en kwam er niet meer uit. Gemakkelijke overwinning voor Geert.

### Eindstand: Geert 10.5 uit 12, Diederik en Peter 9.5, Serge 8.

Geert speelde zeker het sterkst (wel af en toe een konijnenpoot). Diederik kende een minder kampioenschap, Peter deed het uitstekend. Onze sterkste speler Serge stelde, na zware bridge-namiddagen, andermaal teleur.

## Schaakzomer

Om te eindigen nog een beknopt verslag van Diederik over de voorbije zomermaanden.

Naar goede gewoonte waren enkele Dworpenaren ook actief tijdens de zomer. Tom speelde mee in Brasschaat, Eddy in Geraardsbergen en Walter en ikzelf traden aan in de B-reeks van Charleroi. Ook op het snelschaaktornooi van Geraardsbergen waren we goed vertegenwoordigd met Peter, Eric en Kjell.  Die zomertornooien zijn leuk, maar allesbehalve evident wegens de dominantie van de jeugd. Die heeft heel veel tijd om tijdens de lange vakantie gehakt te maken van de vermoeide veertiger/vijftiger die een weekje van zijn verlof zit op te offeren. Dit resulteerde in bedenkelijke resultaten van zowat iedereen. Hopelijk werpt het wel zijn vruchten af voor het komende jaar.

[foto 1]: {{ "assets/images/1819/geert.jpg" | absolute_url }}


