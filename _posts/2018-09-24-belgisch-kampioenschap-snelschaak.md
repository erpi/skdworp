---
description: "In Huizingen wist Internationaal Meester Stéphane Hautot voor de tweede opeenvolgende keer de titel van Belgisch blitz-kampioen in de wacht te slepen."
tag: mm
title: Internationaal Meester Stéphane Hautot ook in 2018 Belgisch blitz-kampioen
auteur: Geert
fotograaf: Yves,Walter
layout: verslag
excerpt_separator: <!--more-->
image:
  path: 'assets/images/1819/mm/memorial_debast_1.jpg'
draft: false
---
**Elke schaker weet dat winst en verlies in partijtjes van vijf minuten dicht bij elkaar liggen. De factor geluk valt niet helemaal weg te cijferen. Die wetenschap geeft de prestatie van IM Stéphane Hautot (blitz-Elo 2342) nog meer glans. In Huizingen wist hij voor de tweede opeenvolgende keer de titel van Belgisch blitz-kampioen in de wacht te slepen.**<!--more-->

![foto opgesteld materiaal][foto 1]

Zaterdag 22 september jongstleden was het weer zover. Onze onvolprezen Dworpse schaakkring -zoals u weet ‘een schaakclub in Halle’- gaf andermaal het beste van zichzelf met de organisatie van de vijfde memorial Debast. Het tornooi geldt sinds twee jaar als het officiële Belgische kampioenschap blitz.

## 17 titels

Eerst even enkele statistieken op een rijtje. 132 schakers van zeer diverse sterkte zakten er dit jaar af naar het provinciaal domein van Huizingen. Dat zijn er alweer 30 meer dan voor de editie 2017. En niet alleen de kwantiteit was er, ook de kwaliteit tekende present. Veertig schakers, en dat is dus bijna een derde van het deelnemersveld, heeft een blitz-Elo van meer dan 2.000. Daarvan zijn er niet minder dan 13 met een Elo boven de 2.200. Hoogste Elo en enige grootmeester in dit gezelschap is Alexandre Dgebuadze (2470). Hij schreef het tornooi in 2016 op zijn naam.

![foto rechterkant zaal met Peter en Bob][foto 2]

Nog wat cijfertjes. Vorig jaar namen 15 schakers met een titel deel aan de vierde editie van de Memorial Debast. Dat aantal titels is deze lustrumeditie zelfs nog overtroffen. Een eenvoudig optelsommetje leert dat we met één Grootmeester, zeven Internationale Meesters, acht Fide-meesters en één vrouwelijke Fide-meester in de editie 2018 aan 17 titelhouders zitten.

## Inzinking

Spanning was er anders ook in overvloed. En knokken deden de titelpretendenten evenzeer. De winnaar van vorig jaar, Stéphane Hautot, startte in de editie 2018 als een trein met 4/4. Daarna volgde een snelle remise tegen Dgebuadze. En vervolgens zat er wat zand in de machine. In ronde zes volgde een nederlaag tegen Adriaan Roos (2285). 4,5 uit 6 dus en daarmee was Stéphane Hautot zelfs op achtervolgen aangewezen. Bruggeling Steven Geirnaert (2342) toonde zich immers negen ronden lang onklopbaar. Wat te zeggen van een indrukwekkende en vlekkeloze 6/6? Respect! Onder andere winst tegen Ekrem Cekro (2393) en Stefan Docx (2305). Na remises tegen Dgebuadze en Patrick Zelbel (2443) was zijn score 8/9.

![foto borden 6 tot 15][foto 3]

Maar zoals bekend worden de prijzen aan de meet uitgedeeld. Hautot verdappert in de tweede tornooihelft.  Tussen ronde zeven en ronde 13 geeft hij nog slechts een halfje af -tegen Stefan Beukema (2263). In hogere zin valt de beslissing in ronde tien: Hautot wint van Geirnaert. Na zijn blitzstart is de fut er bij Geirnaert wat uit. Na verlies tegen Beukema in de laatste ronde is het over en out voor de eerste plaats. Hautot haalt het dus net zoals vorig jaar met 11/13 en een indrukwekkende tornooiprestatie van 2532. Stefan Beukema (10/13) wordt tweede, Steven Geirnaert (10/13) pas derde.

## Scherpte

Smaakmaker van dit tornooi is zeker Geirnaert. Hij had ook lange tijd uitzicht op tornooiwinst. De nummer twee, Stefaan Beukema, daarentegen speelde nogal onregelmatig. Hij startte met 2/3, zat in de helft van het tornooi op 5 uit 7 om er vervolgens een formidabele eindspurt uit te persen –winst tegen Dgebuadze, Daniël Dardha (Elo 2321) en Steven Geirnaert. Het leverde hem zoals gezegd toch nog het zilver op.

![foto van de eerste 3 borden][foto 4]

De grootmeester in het gezelschap Alexandre Dgebuadze (10/13) viel met zijn vierde plaats net naast het podium. Zoals wel vaker, miste hij wat scherpte met vier remises tussen ronde vijf en ronde negen. Na verlies tegen Beukema in de tiende ronde was de eerste plaats definitief schampavie voor Alexandre.

Nog een woordje over Daniël Dardha, het nog altijd maar 13-jarige schaaktalent met 2321-blitz-Elo uit Hoboken. Een week eerder schreef hij op indrukwekkende wijze en met een tornooiprestatie van 2646 Elo (!) het kampioenschap van België Rapidschaak op zijn naam. Een stunt die hij in Huizingen niet kon herhalen. Hij bleef steken op een twaalfde plaats met een tornooiprestatie van… 2321 Elo.

## Dworp boven

En hoe deden onze eigen tenoren het in dit selecte gezelschap? Zonder meer goed. Opmerkelijk is hoe de Elo-hiërarchie gerespecteerd wordt, zelfs op blitz-niveau. Serge (2091), vlaggenschip sinds jaren, haalde 8,5/13, goed voor een tornooiprestatie van 2157. Hij was daarmee 19de en scoorde fraaie remises tegen Stefan Docx (2305), Patrick Zelbel (2443) en Gorik Cools (2276). Tussendoor morste hij wel wat met de punten tegen zwakkere tegenstanders. Toch een mooie prestatie. Serge sleept de eerste prijs in de categorie <2100 Elo in de wacht én werd blitz-kampioen van de provincie Vlaams-Brabant.

![foto Serge][foto 5]

Het blijft in de familie. Hij neemt immers beide titels over van clubgenoot Diederik (1988) die met 8/13 en een tornooiprestatie van 2096 Elo evenzeer op een geslaagd tornooi kan terugblikken. Diederik was onder meer trots op zijn gewonnen partij tegen Gorik Cools.

De nummer drie van Dworp in dit tornooi is Tom Van Hoofstat met 7,5/13. Voor de meeste Dworpenaars is Tom niet meer dan een naam op de Elolijst. Hij heeft dan ook al 13 jaar geen stuk meer aangeraakt. Dit Belgische blitz-kampioenschap was zijn debuut voor Dworp na lange jaren stilliggen. We keken er met zijn allen (enfin ik toch) reikhalzend naar uit… Temeer daar hij nog steeds de trotse bezitter is van 2195 Elootjes. Alle begin is moeilijk (0/2) maar uiteindelijk trok Tom toch goed zijn streng. En ja, klasse drijft boven natuurlijk. Hopelijk heeft hij de smaak opnieuw te pakken en zien we hem snel weer.

Nog te vermelden valt dat ondergetekende, Frank en Walter net boven de helft (7/13) scoorden en dat de Dworpse jeugdspelers het doorgaans opmerkelijk goed deden.

## De Wannes

Hoewel de Fide er blijkbaar alles aan doet om het arbiters en tornooi-organisatoren zo moeilijk mogelijk te maken, hadden onze Dworpenaren onder leiding van Bernard en Pieter de zaakjes strak in handen. Mooi!

Hetzelfde kan gezegd worden van de ravitaillering waar het lot ons gunstig gezind was. Chips, warme en koude dranken, kleine versnaperingen, lokale en andere bieren gingen vlot van de hand. Vooral de chocoladewafels waren populair. De regie van de bar onder leiding van Hedwig, Adelheid en Gudrun was dan ook topklasse.

![foto medewerkers bar][foto 6]

Een woordje van dank voor de provincie Vlaams-Brabant is hier evenzeer op zijn plaats. Ook dit jaar stelde men weer een fijne tent ter beschikking in het mooie decor van het provinciaal domein van Huizingen. En al zaten de weergoden wat minder mee dan bij vorige edities dan nog blijft dit een prachtige en unieke locatie voor een schaaktornooi.

Tot slot nog dit. ‘Ne zanger is ne groep’ aldus de onvolprezen helaas overleden Antwerpse volkszanger Wannes Van de Velde. Dat geldt natuurlijk ook voor organisatie en tornooileiding. Dit is teamwork. Een tornooi kan maar slagen dankzij een legertje hier niet bij naam genoemde harde werkers achter de schermen. Allemaal droegen ze hun steentje bij om de Memorial Debast succesvol te laten verlopen. Vele malen dank daarvoor, het is mooi geweest. Tot volgend jaar!

_[de [volledige eindstand][1] van het tornooi kan u [hier][1] vinden]_


[foto 1]: {{ "/assets/images/1819/mm/memorial_debast_1.jpg" | absolute_url }}
[foto 2]: {{ "/assets/images/1819/mm/memorial_debast_2.jpg" | absolute_url }}
[foto 3]: {{ "/assets/images/1819/mm/memorial_debast_3.jpg" | absolute_url }}
[foto 4]: {{ "/assets/images/1819/mm/memorial_debast_4.jpg" | absolute_url }}
[foto 5]: {{ "/assets/images/1819/mm/memorial_debast_5.jpg" | absolute_url }}
[foto 6]: {{ "/assets/images/1819/mm/memorial_debast_6.jpg" | absolute_url }}

[1]: {{ "/memorial-2018" | absolute_url }}
