---
redirect_from: /2018/05/07/kk-r11-verslag-geert/
description: 'Met nog twee ronden voor de boeg is het hoog tijd om een stand van zaken op te maken van het clubkampioenschap 2017-2018. Stilaan valt het belangrijkste toernooi van SK Dworp in een beslissende plooi.'
tag: kk
kk_ronde: '11'
title: Sterk bezet kampioenschap kan nog alle kanten uit
auteur: Geert
date: 2018-05-07 21:00:00 +0100
draft: false
last_modified_at: 2019-10-20
---
## voorspel

Met nog twee ronden voor de boeg is het hoog tijd om een stand van zaken op te maken van het clubkampioenschap 2017-2018. Stilaan valt het belangrijkste toernooi van SK Dworp in een beslissende plooi. Al blijft het wel spannend en kan het nog alle kanten uit. De meest pregnante vraag van het moment is: hoe staat het ermee na elf van de dertien ronden? Wel, in de rangschikking tekenen er zich grosso modo drie groepen af.<!--more-->

## Leergeld

In de kelder knokken verschillende deelnemers nog keihard om de zwarte piet door te schuiven en de rode lantaarn te ontlopen. Het kampioenschap van **_Filip_** en vooral van **_Eric_** verloopt wat minder vlot dan gewoonlijk. **_Niels_** betaalt leergeld en **_Yves_** heeft allicht teveel nevenactiviteiten om zich voluit op het schaken te concentreren. En voor **_Bernard_** volstaat het waarschijnlijk om zijn uitgestelde partijen effectief te spelen om in de middenmoot te belanden.

## Revelatie

Dat omvangrijke peloton bestaat uit **_Peter_** , nogal wisselvallig dit jaar, **_Walter_**, altijd scherp maar soms laat de concentratie het wat afweten, **_Eddy_**, begonnen als een raket maar dan teruggevallen, **_Geert M._**  –winst tegen Serge!- en **_Stijn_** . Zowel in interclub als in clubkampioenschap  is Stijn dé revelatie van het jaar, een bevestiging van vorig seizoen trouwens. Zowel positioneel als tactisch sterk heeft hij ook nog veel ruimte voor progressie. Een speler met toekomst dus. Ook in de middenmoot staat **_Kjell_**. En hoewel uitgeschakeld voor de titel dient hij waarschijnlijk enkel te spelen om hoger te eindigen.

## Mazzel

Drie spelers kunnen nog aanspraak maken op de eerste plaats. De underdog is **_Serge_** (7,5/11) die het na een jarenlange dominantie lastig heeft. Intrinsiek blijft hij natuurlijk de meest getalenteerde speler maar hij speelt een wisselvallig seizoen, de ene week is de andere niet. Allicht gaat het voor de titel tussen mezelf (**_Geert V._**, 7,5/9) en **_Diederik_** (7,5/8). Tegen Eddy had ik een flinke konijnenpoot nodig en twee van de drie remises –nl. tegen Peter en Walter- waren niet erg zuiver. Diederik had naar eigen zeggen in niet minder dan vijf partijen mazzel –al is dat misschien eigen aan de speelstijl en/of te wijten aan valse bescheidenheid (**_nvdr._** computer validatie toont -5 en slechter voor Diederik in zijn partijen tegen Serge, Walter, Stijn, Yves en Eddy, van enige valse bescheidenheid kan dus geen sprake zijn). Het programma van Diederik de komende weken is iets zwaarder dan het mijne. Waarschijnlijk valt de beslissing echter in ons onderling duel. Voor Diederik, met wit, volstaat remise. De clubkampioen van vorig jaar is dus ook deze editie duidelijk favoriet. We weten het over enkele weken....

## Een club die leeft

Nog wat kanttekeningen. Een eerste vaststelling: zowel kwantitatief –met 14 deelnemers- als kwalitatief –kijk naar die Elo-lijst!- heeft dit clubkampioenschap een bezetting om duimen en vingers bij af te likken. Het is een competitie waar vele (grotere) kringen een puntje aan kunnen zuigen. Tweede, zeer verheugende, vaststelling is dat SK Dworp leeft. Het is niet louter een sterke interclubploeg die toevallig vermomd als schaakkring door het leven gaat. Neen, vrijwel iedereen die op zondag de kleuren van Dworp verdedigt, is ook op vrijdag present om deel te nemen aan het clubkampioenschap. Ook op dat vlak mangelt het wel eens bij vele andere kringen. Houden zo!Veertien deelnemers, en dat is meteen de laatste vaststelling, het blijkt ook consequenties te hebben. Onder meer impliceert het dat iedereen zich zoveel mogelijk aan de kalender zou moeten houden. Op dat vlak is er wel ruimte voor verbetering.
