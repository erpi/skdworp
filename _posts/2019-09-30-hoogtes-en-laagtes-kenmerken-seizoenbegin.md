---
layout: verslag
tag: ni
ni_d1_uitploeg: Dworp 1
ni_d2_uitploeg: Dworp 2
ni_d3_uitploeg: Dworp 3
ni_d4_uitploeg: Dworp 4
title: 'Hoogtes en laagtes kenmerken seizoenbegin'
auteur: Geert,Gaston,Filip,Tom,Walter,Frank
description: "Een nagelnieuw interclubseizoen en een ambitieus Dworp dat niet minder dan vier ploegen aan de start brengt. Zowel Dworp 3, versterkt met de nieuwkomers Sam en Gaston, als Dworp 4 –gedegradeerd uit vierde- maken in vijfde een stevige kans op promotie."
date: 2019-09-30 00:00:00 +0200
ni_ronde: "1"
ni_d1_thuisploeg: Europchess 2
ni_d2_thuisploeg: Europchess 4
ni_d3_thuisploeg: Europchess 5
ni_d4_thuisploeg: Anderlues 3
stelling_fen: 'r2r2k1/1pq2ppp/4p3/p1pnP3/P2P4/2P3B1/1P2Q1PP/2R2RK1 w - - 0 27'
stelling_titel: ''
stelling_wit: 'Frank'
stelling_zwart: 'Pozimski'
stelling_uitleg: 'zwart heeft net 26... c5 gespeeld en denkt na pionnenruil op d4 een comfortabele positie te bereiken van een sterk paard op veld d5 tegen een zwakke loper op g3'
stelling_oplossing: 'Frank reageerde gevat met een doorbraak in het centrum: 27. c4! Pb6 {op elke andere paardzet volgt ook d5} 28. d5! Pxa4 {na 28... exd5 splijt 29. e6! de zwarte stelling open} 29. d6 Dd7 30. Lh4 Te8 31. Dg4 Kh8 32. Dh5! Kg8 33. Tf2 f5 34. exf6 Df7 35. Dd1! Pb6 36. fxg7 Dxg7 37. Tc3 en opgave van zwart'
image:
  path: 'assets/images/1920/ni/r1_apres_schaak_1.jpg'
draft: false
---
## Vooraf

Een nagelnieuw interclubseizoen en een ambitieus Dworp dat niet minder dan vier ploegen aan de start brengt. Zowel Dworp 3, versterkt met de nieuwkomers Sam en Gaston, als Dworp 4 –gedegradeerd uit vierde- maken in vijfde een stevige kans op promotie. Voor de jeugdploeg, Dworp 2, is ervaring opdoen het belangrijkste. Van onze topploeg Dworp 1 tot slot wordt verwacht dat ze zich vlot kan handhaven. Drie van de vier teams spelen deze ronde in en tegen de sterke Brusselse club Europchess.<!--more-->

## Dworp 1 vlaggenschip knokte voor wat het waard is

Team 1 mocht het nieuwe seizoen starten waar we het oude afsloten. Bij het internationale gezelschap van Europchess in hun met belastinggelden beveiligd bastion aan het eind van de Belliardstraat.  Hoopten we op een beter resultaat dan het verlies van vorig jaar? Ja! Alleen was hun opstelling het daarmee niet eens want die was een stuk sterker dan eind april. Nu zat er nog een 2000+ aan bord 6. De eerste ploeg van de thuisclub was pas naar eerste gepromoveerd en dus werden we mee in het oog gehouden door een arbiter. Die leek zenuwachtiger dan alle schakers samen.

Naar slechte gewoonte was ik (Tom) op 2 met wit weer het eerste klaar. Met een IJslander die speciaal van Luxemburg naar Brussel was gereden om 20 zetten te schaken. Ik schotelde hem een solide opening voor en hij mispakte zich aan een dubbelfianchetto. In feite had hij geluk dat hij zonder materiaalverlies wegkwam.  Na de opening miste ik de juiste weg naar wat voordeel en de stelling kwam in balans. Met een blik op de gunstige stelling van Serge - dat dacht ik toch- nam ik het remisevoorstel aan. 0,5-0,5

Kjell moest zich op 3 in een van zijn favoriete openingen met zwart terugknokken uit een volgens de engine +2 voordeel voor wit. Hij had een kleine 30 zetten nodig om de boel gelijk te trekken. Remise en 1-1.

Serge voelde zich, traditiegetrouw op bord 1 met zwart, niet super maar kwam desondanks goed uit de opening. Optisch leek het alleszins zo. Vooral met een schijnoffer van een paard dat de witte koning uit zijn kot ranselde. We dachten allemaal dat hij vlot ging winnen. Alleen de computer zag het anders. De witte aanval bleek niet te houden.  Serge probeerde zijn Spaanse tegenstander, de arbiter en ook een beetje zichzelf nog te verwarren met een onregelmatige zet. Mislukt en wij 1-2 achter.

Dan steken we door naar het vierde bord waar Diederik met wit het snel lastig kreeg tegen een goed voorbereide speler en veel openingskennis.  Gevochten, hard gevochten, maar niks aan te doen. 1-3 achter.

Bij de Walter leek er op 5 met zwart lang geen vuiltje aan de lucht. Gelijk materiaal, open stelling, dynamische kansen zoals meestal in zijn partijen. En dan is Walter wat ongeduldig geworden zoals een filerijder die vlug de pechstrook op schiet om 2 km verder een afrit te pakken en dan blauwe zwaailichten in de spiegel ziet. In schaaktermen was dat een niet meer te stoppen b-pion. Jammer en 1-4 achter.

Frank heeft de eer van de goei gered op bord 6 met wit en een partij waar hij erg tevreden mee is.  Zo eentje waar je een paar weken met plezier aan terugdenkt. We laten het Frank even zelf vertellen: “Het gebeurt nog maar zelden dat ik na een IC-partij met veel voldoening op mijn eigen prestatie kan terugkijken. Afgelopen zondag was zo’n zeldzaam moment dat mijn ambitieniveau weer voor een tijdje heeft opgekrikt. Tegen opponenten met een hogere Elo verlies ik dikwijls door blunders of zwakke zetten en als ik dan eens win, is het meestal door een blunder of zwakke zet(ten) van mijn tegenstander. Maar ditmaal speelde ik foutloos en mijn tegenstander verloor alleen maar door een paar dubieuze zetten en een slechte zet die er op het eerste gezicht niet eens zo slecht uit zag, maar door mij genadeloos werd afgestraft. Kortom, een partij uit één stuk: waarom o waarom speel ik die niet vaker? Mijn tegenstrever was Pozimski, een 31-jarige Pool met 2005 Elo. Hij schotelde me de Scandinavische opening voor (niet verrassend in de internationale context van de Europese Unie), maar i.p.v. het orthodoxe 3.. Da5 koos hij voor het nogal passieve 3…Dd8. Deze zet heeft vooral de bedoeling de theorie uit de weg te gaan. Op zich niets mis mee, ook op meesterniveau wordt die zet wel eens gespeeld, maar je mag dan wel geen zeeën van tijd verbruiken in de opening om dan in het middenspel al in tijdnood te geraken. Dit was nochtans wat Pozimski deed en dat bekwam hem heel slecht. Aanvankelijk was er niet veel aan de hand, alleen een petieterig voordeeltje voor wit, maar met 25... Lxe5 deed hij al een zware concessie (mooie open f-lijn voor wit) en op de schijnbaar onschuldige bevrijdingspoging 26... c5 reageerde ik gevat met een uiterst krachtige doorbraak in het centrum met c4 en d5. De clou was dat hij niet 28... exd5 kon spelen wegens 29.e6! en inslaan op f7. Na 27.c4! en 28.d5! staat wit feitelijk al gewonnen en dat heb ik ook nog eens vakkundig afgewerkt. Eentje om in te lijsten, dus. Mijn vreugde werd wel getemperd door het feit dat mijn zege niets meer aan het teleurstellende ploegresultaat kon veranderen. Eindstand 4-2

Had een gelijk spel of meer er ingezeten? Wellicht niet behalve met accidenten bij de tegenstanders die zich bij de kanshebbers op de titel in de reeks mogen rekenen. Volgende ronde krijgen we weer zo’n klepper tegen. Een tweede kans om een zware ploeg te kloppen!

## Dworp 2 in snelheid gepakt

Niels had als eerste gedaan. Hij krijgt met zwart op bord 4 een koningsgambiet tegen en had geen idee wat hij daarmee moest aanvangen. Hij ontwikkelt dan maar zijn twee paarden op zetten 2 en 3 (1. e4 e5 2. f4 Pc6 3. Pf3 Pf6). Gevolg: op zet drie staat hij al verloren. 15 tot 20 minuten later staat hij een volle dame achter. 1-0

Jannes op drie deed het in het begin een pak beter. Hij speelt een Engels systeempje met pionnen op c4, d3 en e4 en komt prima uit de opening met dan nog eens een behoorlijk voordeel op de klok. Vervolgens gaat het dan toch bergaf. Hij verliest twee pionnen maar wint er een terug. Op zich is de partij nog niet gedaan. Niet veel later blundert hij helaas mat op de achterste rij, met ruim meer dan een uur op de klok. 2-0

Bij Niels op twee met wit ben ik niet helemaal zeker waar het misliep. Het grootste deel van de partij leek vrij gelijk op te gaan, met als voornaamste verschil dat Niels wel een mooie voorsprong op de klok uitbouwt. Uiteindelijk komen beide spelers in een eindspel van loper tegen paard (Niels met het paard). Hier ging het wellicht ergens fout want ook deze stukken gaan eraf waarna het resulterende pionneneindspel vermoedelijk verloren is. De twee koningen rapen de vijandelijke pionnen op verschillende vleugels op, maar de zwarte koning is sneller en promoveert als eerste een van zijn pionnen. 3-0.

Dan mijn eigen partij (Filip) op bord 1. We spelen een variant van het Frans die mijn tegenstander (met wit) erg goed leek te kennen. Ik speel zelf echter ook vrij solide en kom nooit echt in de problemen (bevestigd door stockfish). Ik heb wat minder ruimte en moet opletten dat ik ieder tempo goed spendeer. Geleidelijk aan gaan er dan toch wat stukken af, waarbij ik wel de concessie van een iets minder goede pionnenstructuur moet maken (hier gaat de evaluatie toch even naar 0.8 voor hem). Gelukkig maakt hij juist dan een damezet die niet veel bijdraagt en de volgende zet speelt hij de dame gewoon terug naar het oorspronkelijke veld. Daardoor krijg ik eindelijk de tijd om volledig gelijk te maken. Mijn tegenstander stelt remise voor en stockfish bevestigde achteraf dat dat een fair resultaat is (evaluatie 0.00). Hij had een achtergebleven pion, ik een geïsoleerde. Hij had de d-lijn, ik de b-lijn. Eindstand 3,5-0,5.

## Dworp 3 hakt er vrolijk op los

Na enkele jaren van schaakmoeheid en bijgevolg een duik van niveau, ben ik (Gaston nvdr) 1,5 jaar geleden gestopt met schaken, maar eigenlijk was ik al jaren gestopt. Als nieuwkomer in een nieuwe club en in een andere liga voelt het een beetje zoals Sting zong (‘I’m an alien, I’m an Englishman in New-York’). Nu, we hopen Bij Dworp een beetje om onze 2de jeugd te beleven en terug een beter niveau te bereiken. Tot dusver mijn voorstelling, volgend verslag meer.

Gaston had met zwart op bord 1 als eerste gedaan. Dat beschrijft hij als volgt: in mijn jonge jaren heroïsche duels gespeeld tegen Geert met de variant (1. e4-e6, 2. d4-d5, 3. Pd2-Pc6). Ik speelde toen wit maar steeds goed voorbereid. Met hetgeen ik nog wist vlot gewonnen. Wit had in het middenspel een pion verspeeld met een kleine combinatie. Net als in de gloriejaren was dit ruim voldoende. 0-1 voor de goei.

Ook het debuut van Sam, broer van Tom op 2 met wit, mocht gezien worden. De zwartspeler verloor een dodelijk tempo in een Italiaanse variant (1. e4-e5, 2. Pf3-Pc6, 3. Lc4-Pf6, 4. d3-d6 (?), 5. Pg5). Zwart heeft nog redelijk lang gespeeld maar Sam had zijn tegenstander vast en heeft hem niet meer losgelaten. Al 0-2 voor de goei.

Een klassiek damepionspel waar Mo met zwart op 3 vrij snel een gelijke stelling bereikt en stilletjes aan het betere spel bekomt. Bij het ingaan van het eindspel, heeft Mo een gedekte vrijpion in een toreneindspel. Jammer genoeg komt hij er net niet door, remise. Wat ons wel de matchpunten oplevert! 0,5-2,5 voor de goei.

Op 4 speelt Yves met wit tegen Pereiro. Voor mij (Gaston) vrij onbekend domein, Yves heeft geopend met 1. b4. Dat geeft soms complexe tot waanzinnige stellingen en ook hier was het zo....Moeilijk, moeilijk, moeilijk. Gevoelsmatig heeft Yves wel steeds beter gestaan. Op zet 20 stelt Yves remise voor in een vrij gelijke stelling, wel met een kleine tijdnood (nog 4min43 op de klok) wat niet direct aanvaard wordt maar na enkele zetten toch eindigt in remise. 1-3 eindstand voor de goei.

## Dworp 4 walst over jeugdploeg

Een hernieuwde kennismaking met Anderlues waar we vorig jaar in de laatste IC-ronde in dramatische omstandigheden op onbegrijpelijke wijze het behoud in vierde afdeling verspeelden tegen een al bij al zwak eerste team. Nu speelden we tegen Anderlues 3, de jeugdploeg met een Elo-gemiddelde van circa 1200. En dus waren we niet bepaald onder de indruk.

Het eerste punt was voor Camiel op bord 3 met zwart. Camiel won vlotjes en stijlvol in tien zetten. Goed didactisch materiaal, bruikbaar in de stappenmethode. We zeggen en schrijven 14u30. 0-1 voor de goei.

Een klein half uurtje later, iets voor 3 uur, haalt Geert op bord 1 na 21 zetten het volle punt binnen. Na 12 zetten stukwinst en daarna mat. Dat was lang geleden. 0-2 voor de goei.

Luttele minuten daarna is het de beurt aan Bernard op bord 4. Met zwart krijgt hij een mooie stelling, overziet een snelle winst maar blijft wel een pion voor. Omzetten in winst zou wellicht nog tijd en enige energie gevergd hebben maar gelukkig blundert de witspeler zijn dame weg. Over en out. 0-3 voor de goei.

En dan is het wachten. Want traditiegetrouw wil Peter op bord 2 met wit alle varianten en combinaties doorrekenen. En dat vergt tijd. Hij staat wel de hele partij goed tot uitstekend en uiteindelijk ontmantelt hij ongenadig de zwarte stelling. 16 uur en weer naar Halle. Geen kunst deze zondag. 0-4 voor de goei.

## Naspel

![Peter, Tom, Eric, Walter, Serge, Bernard, Yves, Diederik en Kjell in het restaurant][foto 1]

Een eerste ronde die volledig in de lijn der verwachtingen ligt. De pronostiek vooraf was dat twee ploegen een goeie kans maken op promotie in vijfde. Die verwachting werd alvast waargemaakt. Waarbij de kanttekening hoort dat Anderlues uiteraard geen graadmeter is voor wat nog komen gaat. Dit was veruit het zwakste team uit de reeks. Een snelle blik op de andere ploegen uit reeks 5I leren dat we Elogewijs wellicht nummer één zijn maar desondanks niet veel overschot hebben. Neen, dan moet de prestatie van zondag van Dworp 3 hoger ingeschat worden.

Onze topploeg kreeg meteen een titelkandidaat tegen. En volgende ronde nog een. Wie weet valt er dan wel een appel uit de kast. 2-4-verlies is een eervol resultaat maar je koopt er uiteraard niets voor. En alle sterke clubs in de eerste ronden tegenkrijgen is natuurlijk niet echt bevorderlijk voor de moraal. Maar goed, na één ronde is er nog geen man overboord. Nieuwe afspraak op 13 oktober.

[foto 1]: {{ "/assets/images/1920/ni/r1_apres_schaak_2.jpg" | absolute_url }}
