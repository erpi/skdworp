---
tag: ni
ni_d1_uitploeg: Pantin 2
ni_d2_uitploeg: Wavre 6
ni_d3_uitploeg: Pantin 7
title: "Eerste ploeg nog steeds niet zeker, tweede team zakt"
auteur: Eric,Eddy,Frank,Geert
fotograaf: 
date: 2024-03-25 20:00:00 +0100
ni_ronde: 10
ni_d1_thuisploeg: Dworp 1
ni_d2_thuisploeg: Dworp 2
ni_d3_thuisploeg: Dworp 3
stelling_fen:
stelling_titel:
stelling_wit:
stelling_zwart:
stelling_uitleg:
stelling_oplossing:
description: "Met een ontmoeting tegen leider CREB in de laatste ronde voor de boeg was het voor de eerste ploeg zaak om Pantin 2 (match)puntenloos naar huis te sturen."
image:
  path: assets/images/fb/fb_post_6.jpg
draft: false
---
**Met een ontmoeting tegen leider CREB in de laatste ronde voor de boeg was het voor de eerste ploeg zaak om Pantin 2 (match)puntenloos naar huis te sturen. Aangezien de eerste ploeg van Pantin al veroordeeld is, konden ze hun tweede equipe gevoelig versterken. Dat deden ze dan ook hoewel dit nu niet bepaald een berenploeg was waarvoor we bij voorbaat gingen liggen. Evenwichtig is eerder het woord.**<!--more-->

**Het tweede team had nog een waterkans op behoud. Daarvoor moest er wel gewonnen worden en wel zo ruim mogelijk. De laatste ronde is Dworp 2 immers bye.**

**Het derde team ten slotte kon fijn uitfreaken en moest zich nergens wat van aantrekken.**

## Dworp 1 laat veel liggen en wordt gevloerd

Voor de gelegenheid was Tom met zwart deze ronde supersnel klaar. Atypisch dus want onze man heeft deze IC-editie wellicht de langste partijen van iedereen gespeeld. We hebben bovendien aan 3-3 genoeg om zeker in derde te blijven. Een salonremise was het dus niet maar het zat er toch dichtbij. Mag voor één keer, onze man heeft het team sowieso al heel wat puntjes bijgebracht.

Daarna volgde Serge op bord 1 met wit. Hij haalde een goede remise binnen waarop niets valt af te dingen.  Het blijft gelijk opgaan.  1-1

Frank op bord 6 met zwart stond al snel goed tot gewonnen. We laten hem zelf zijn relaas doen. “Al voor de tweede maal dit interclubseizoen krijg ik de betekenisloze openingszet 1.a3 voorgeschoteld. De partij gaat gelijk op, maar in het middenspel probeert mijn Franse tegenspeler een pion te winnen met een schijnoffer. Dat breekt hem zuur op, want ik weet zijn opzet tactisch te weerleggen en kom een vol stuk voor. Op het einde verval ik opnieuw in mijn kwalijke gewoonte door in een compleet gewonnen eindspel onnadenkend een schijnbaar logische zet te spelen. Die houdt evenwel geen rekening met een voor de hand liggende tegenstoot, in dit geval een eeuwig schaak. Donner zei ooit dat zelfhaat en walging nog niet eens in de buurt komen om woorden te vinden die beschrijven hoe hij zich voelde na een blunder. Bij mij is het gelukkig nog zo erg niet, maar het finale ploegverdict (3,5-2,5) gaf me achteraf toch wel een zeer wrang gevoel over dat weggegooide half punt. “

Zover zijn we nog niet. Het is nog steeds gelijk: 1,5-1,5

Diederik op 5 met wit speelde gewoontegetrouw een scherpe opening. Hij dacht zoals het hoort lang na over de mogelijkheden van de stelling. De zwartspeler gaf echter geen krimp en onze man geraakte er niet door. Ook hier remise dus, 2-2.

Helaas speelde zich ondertussen een drama af op bord 3 waar Kjell met zwart een mooie stelling in handen kreeg. Zoals hij ze graag heeft: positioneel rustig uitbouwen zo weinig mogelijk rekenen en de partij met zachte hand in het eindspel naar winst voeren. Helaas het liep op het beslissende moment mis met een nul tot gevolg. We staan achter 2-3.

En dus was het aan mij (Geert) om op bord 4 met zwart voor het volle pond te spelen om alsnog een gelijkspel uit de brand te slepen. Het had gekund. De witspeler was duidelijk tevreden met remise in de ruilvariant van het Frans. Toch moest hij oppassen want ik bouwde een klein maar tastbaar voordeeltje uit. Wit kreeg een geïsoleerde pion die ik risicoloos kon proberen te veroveren. Het kwam tot een toreneindspel en dat had ik moeten winnen, volgens de naar eigen zeggen ‘summiere computeranalyse’ van Frank. “Let op de cruciale fases op zetten 59, 69 en 70,” aldus Frank. “Maar vooral jouw 72ste zet was een kwestie van winnen of remise (72..Tc2 geeft +5 voor zwart). Je zult moeten toegeven dat bomma’s wijsheid dat alle toreneindspelen remise zijn, toch wel zeer relatief is.” Ik ruk me de schaarse haren uit het hoofd dat ik dit niet heb kunnen winnen. Maar toegeven doe ik niet. De partij bewijst juist dat je uiterst nauwkeurig moet spelen om een toreneindspel te winnen. Het is er weinigen gegeven. Helaas dus, we verliezen met het kleinste verschil 2,5-3,5.

## Dworp 2 gaat strijdend ten onder

Waver zakte met een sterke ploeg af naar Essenbeek: spelers van circa 2.000 en 1.900 Elo op de twee eerste borden en verder twee beloftevolle jongeren.

Bernard op 1 met wit speelde een sterke partij ( Ponziani opening) en geen enkele zwakke zet. Met een tijdelijk kwaliteitsoffer, Txd6!, kreeg hij groot voordeel. Zwart moest wellicht afwikkelen naar een ongelijk lopereindspel met twee pionnen minder, onze man had serieuze winstkansen maar bood remise aan. Spijtig, want er kon risicoloos op winst gespeeld worden, sterke tegenstander of niet.

​​​​​Eddy met zwart op 4 mocht zich bewijzen tegen een twaalfjarige die aan een hoog tempo bezig is aan een steile col (reeds 1.800 Elo). Onze man kwam iets beter uit de opening met een dreigend Pb4 gesteund door een loper en door Da5. Zolang Ta1 in het hoekje opgesloten staat, is a2-a3 van weinig waarde. Gebeurt wel meer, zo ook in deze partij. Schijnbaar uit het niets klapte de val echter dicht met een paukenslag. Wit slaat toch het paard. Zwart neemt de toren (wat anders?). Wit ontwikkelt met Pa3 en de zwarte dame staat in de hoek waar de klappen vallen. Totaal ingesloten, koude douche en Wavre kon vieren. 0,5-1,5

Beter verging het Yentl met zwart op 2. Hij deed het weer uitstekend: een ijzersterke koningsloper op de lange diagonaal gecombineerd met rustig opgebouwd aanvalsspel op de damevleugel. Wit bezweek uiteindelijk onder de aanval. 1,5-1,5 gelijk.

En dus lag ons lot in handen van Peter met wit op 3. Hij had het niet onder de markt. Een ongelukkige switch van de koningin van de dame- naar de koningsvleugel kostte prompt een pion. Dat werden twee pionnen, drie pionnen... Nogal opzichtig probeerde hij op het einde op pat te spelen. Dat lukte uiteraard niet en zijn tegenstander vond terecht dat Peter wel erg lang doorspeelde. 1,5-2,5 verloren.

## Jonge lichtpuntjes vormen een wissel op de toekomst

Het zevende team van Pantin had voor deze ontmoeting (en ook achteraf ) evenveel  matchpunten als wij. Jules en Nathan waren van de partij, respectievelijk op de borden 3 en 4.

Nathan met zwart liet een dame op b7 inslaan met dubbelaanval op de toren en Pc6. Een stuk ging verloren. 0-1 achter.

Jules met wit rokeerde lang. Zwart nestelde een sterk paard op c4 en met zwarte lopers op f5 en f6 zag het er toch zorgwekkend uit. Toch wist Jules een gelijkspel te behalen. Goed gedaan! 0,5-1,5

Mathias met zwart op 2 is de laatste tijd in vorm, ook in het clubkampioenschap. Hij won een pion en zijn loperpaar was beslist sterker dan het paardenpaar van de opponent. Verder hadden beiden nog twee torens. Wat later ging er door de kracht van deze verbonden torens nog een stuk af. Winst na een mooie partij. Weer gelijk 1,5-1,5.

Eric speelde met wit een wisselvallige partij. Eerst voordeel, dan groot nadeel. Door stukken te ruilen ontstond er een gelijk paardeneindspel met ieder 7(!) pionnen. Wit ging opnieuw in de fout en nadien zwart! Het was een strijd  tussen vrijpionnen op a5 en b7 versus zwarte centrumpionnen op c4 en d5. Met nog 6 minuten op de klok ging wit met remise akkoord. Met een zet die ik (Eric) niet overwoog, stond wit eigenlijk gewonnen maar ook de computer zag het niet direct. De klap valt uiteindelijk op de koningsvleugel waar wit pionnen kan consumeren vooraleer de zwarte centrumpionnen al te gevaarlijk worden. Jammer.

2-2 gelijk en Dworp blijft zesde.

## Naspel

Team 1 maakt het zich onnodig moeilijk, dit had 3-3 moeten worden. Waarschijnlijk zijn de gevolgen gelukkig niet al te erg. Geraardsbergen is veroordeeld en Caïssa Europe Mons 2 en EDC1 hebben 6 matchpunten. Op een zakdoek met acht matchpunten staan Dworp 1, Pantin 2 en Boitsfort 2. Volgens de Tomistische wijsbegeerte mogen we in de laatste ronde vier bordpunten minder scoren dan Mons. Verliezen we met 0-6 tegen CREB (dat al zeker is van de titel) en Mons klopt Aalst met 4,5-1,5 dan spelen we een testmatch. Pantin 2 en Boitsfort 2 spelen tegen elkaar en hebben aan een gelijkspel genoeg. Zij zullen dus wel 3-3 afspreken. Het hangt met andere woorden van Mons af. Het blijft nagelbijten.

Voor een evaluatie van team 2 over naar Eric: ‘Hiermee eindigt onze calvarietocht, een uitmatch naar Eupen in de laatste ronde wordt ons bespaard. De ploeg deed niet wat ervan verwacht werd, vooral op beslissende momenten werd er gefaald. Schrijver dezes (Eric) zette zichzelf nog uit de ploeg maar het mocht niet meer baten. Lichtpunten waren wel de sterke terugkeer van Bernard na ziekte en natuurlijk de goede prestaties van Yentl die enkele sterke tegenstanders wist te kloppen. Volgend jaar in vijfde afdeling. Het kan niet anders dan beter gaan, om een huizenhoog cliché uit de kast te halen.

De derde ploeg in vijfde afdeling werkte een wisselvallig seizoen af, naargelang wie er meedeed. Het team eindigt in de middenmoot. In deze afdeling won DZD Halle 2 in deze ronde van Caïssa Europe. Daarmee hebben onze buren genoeg aan een gelijkspel in de laatste ronde om de titel en de promotie binnen te halen.

Op 21 april valt met de elfde en laatste ronde het doek definitief over de interclubcompetitie 2023-2024. Pas daarna is de eerste ploeg definitief zeker. Tevreden over de behaalde resultaten mogen we niet zijn. Individueel speelden Tom en Diederik een sterk seizoen (TPR respectievelijk 2142 en 1945). In team 2 blinkt Yentl met een TPR van 1950 in positieve zin uit. Mo in team 3 haalde een mooie 4/4.