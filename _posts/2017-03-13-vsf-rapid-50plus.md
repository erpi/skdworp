---
_id: 56310360-082e-11e7-9207-01a5b35c40b5
tag: varia
title: Johan Goormachtigh en Marcel Van Herck winnen krasse knarren tornooi
author: Geert
date: '2017-03-13T20:47:56.971Z'
layout: verslag
excerpt_separator: <!--more-->
---
Op 4 maart werd in Kapelle-op-den-Bos verzamelen geblazen voor het eerste Rapidkampioenschap 50+ en 65+ van Vlaanderen. In een zaal met de toepasselijke naam 'De Plekpot' zorgde de bekendste facteur uit het Vlaamse schaakwereldje, **_Hugo Van Steenwinckel_**, voor een fijn maar enigszins controversieel tornooi. Met een dertigtal deelnemers werd immers niet geopteerd voor een Zwitsers systeem. Wel werden de spelers volgens speelsterkte ingedeeld in vier groepen van 7 à 8 spelers. Het tempo bedroeg 15 minuten plus 10 seconden per zet.<!--more-->

De formule met reeksen zorgde nog voor de start voor groot ongenoegen bij twee sterke spelers, **_Robert Schuermans_** en **_Marcel Roofthoofd_**. Ze kwamen, zagen en bolden het weer af omwille van de spelformule.

Behalve dit incident verliep het toernooi vlekkenloos. De eerste reeks was trouwens bijzonder sterk met o.a. **_Daniël Sadkowski_** (Elo 2277), de in Dworp niet onbekende **_Jan Van Mechelen_** (Elo 2262) en ex-Belgisch kampioen **_Johan Goormachtigh_** (Elo 2191). Deze laatste trok uiteindelijk aan het langste eind en mag zich met 5,5/7 een jaar lang rapidschaakkampioen van Vlaanderen bij de 50-plussers noemen. **_Marcel Van Herck_** (Elo 2149) scoorde 4/7 in de hoogste reeks en is daarmee rapidschaakkampioen van Vlaanderen bij de 65-plussers.

Zelf was ik Elo-favoriet (1964) in de tweede reeks. Uiteindelijk werd ik ook gedeeld eerste samen met **_Guido Permentier_** (Elo 1725) en **_Erik Vande Velde_** (Elo 1924) met 5/7. In reeks drie speelde **_Bob Huysman_** (Elo 1481) mee. Hij haalde een mooie derde plaats met 4/7. De eerste plaats ging hier naar **_Piet Ulburghs_** (Elo 1624) met 5,5/7. Ten slotte was er nog een vierde reeks. Die werd gewonnen door **_Roger Buelens_**  (Elo 1382) met 6/7.

Al bij al een leuke pot zaterdagnamiddagschaak. Fijne bieren werden verloot onder de deelnemers. Samen met een goed prijzengeld in elke reeks zorgde dit voor heel wat tevreden gezichten. Deze competitie, in de wandelgangen het oude zakken ofte krasse knarren tornooi genoemd, kan nog groeien. Het mag beslist een vaste plaats op de kalender krijgen. Deze competitie bewijst immers dat op schaaktalent en -vreugde geen leeftijd staat.
