---
tag: ni
ni_d1_thuisploeg: Opwijk 1
ni_d1_uitploeg: Dworp 1
ni_d2_thuisploeg: Nivelles 1
ni_d2_uitploeg: Dworp 2
ni_ronde: 5
title: Met gemengde gevoelens de winterstop in
auteur: Diederik,Geert
stelling_fen: 8/p1p2p2/1p1p1P1K/6P1/2PP1pk1/2P4R/P7/4r3 w - - 0 1
stelling_titel: Combinatie van de dag
stelling_wit: Eric
stelling_zwart: Dominique
stelling_uitleg: >-
  zwart heeft net Kg4? gespeeld
stelling_oplossing: >-
  1. g6! en promotie is niet meer te verhinderen
date: 2017-12-03 21:30:00 +0100
layout: verslag
excerpt_separator: <!--more-->
draft: false
---
## Vooraf

De twee Dworpse ploegen stonden in de vijfde ronde van de interclub-competitie voor een moeilijke opdracht. Team 1 had de zware taak om tegen het sterke, voor de titel spelende, Opwijk de schade te beperken en indien mogelijk een graantje mee te pikken. Voor de tweede ploeg was het na het debacle in de vorige ronde eenvoudiger: alleen teamwinst is een optie. Wil team 2 de promotie nog in de wacht slepen dan geldt dat trouwens voor alle volgende ronden.<!--more-->

## De ontmoeting

### De eerste ploeg, de eer (nauwelijks) gered

Opwijk nam geen enkel risico en stelde hun sterkste ploeg tot dusver op (+2000 op bord 6). Een geval van overdreven respect of misschien iets waar we maar beter aan kunnen wennen na onze mooie resultaten als degradatiekandidaat tegen Gent en Chesspirant. Als we o.a. naar de CREB kijken, zien we dat hun eerste-bord-speler van deze ronde tegen ons vorige ronde op bord 6 speelde!

Serge was opnieuw het snelste klaar maar dit keer werd het geen remise. Arno Bomans offerde een stuk dat Serge zonder veel nadenken aannam (misschien was het kalf toen al verdronken?). Nadien werd hij redelijk hard overspeeld.

De andere borden hielden verdienstelijk stand. Frank had een toreneindspel met pion minder maar had nog remisekansen, terwijl Walter opnieuw een zeer mooie stelling had opgebouwd. Ook Eric en Kjell hielden gelijke tred. Diederik stond zwaar in de verdrukking maar op basis van het vervolg nog niet helemaal kansloos. Tussen vijf en zes uur liep het echter volledig mis met eerst Diederik die volledig begaf onder de druk van een incorrect gespeelde combinatie van zijn tegenstander ([FEN 1r2n1k1/qr1b2b1/p4n2/2pPB1p1/2P1P1P1/1P5P/R2N2BK/Q4R2 w - - 1 30][1] en wit blunderde met Txa6?). Dit moet jij eigenlijk toch zien!

Vervolgens Walter die nog steeds in een goede stelling zijn klok vergat in te drukken en dit pas zag met drie resterende minuten op de klok. Niet genoeg om de complexe stelling te kunnen houden.

Ondertussen was Frank zijn toreneindspel volledig ontspoord en was de ene pion achterstand er ondertussen 3 of 4 geworden (wie telt nog op dat moment?). Ook hier over en uit.

Nadien was het aan Kjell of Eric om de eer te redden. Kjell kwam tegen de sterke Jonas Van Cappellen in een moeilijk eindspel met 1 pion minder, maar hij had wel een vrijpion. In de analyse bleek dat hij toch echt wel goede remisekansen had, maar aan het bord lukte het niet. Jammer dat de goede partij en het harde werken niet beloond werden.

Restte onze laatste hoop: Eric die met een mooie combinatie wist te promoveren en daardoor in een gewonnen eindspel van dame tegen toren kwam (zie stelling van de dag). Eric nam echter het zekere voor het onzekere en stelde remise voor. Het verschil tussen 0,5 of 1 op 6 maakt natuurlijk niet uit, toch leek het uit voor de Opwijkenaar.

### En dan nu over naar Nijvel

Een zucht van opluchting bij ondergetekende toen aan bord 1 niet de gedoodverfde 1950-plusser zat –blijkbaar door zijn eigen club kaltgesteld nadat hij in de vorige ronde de vrienden van Halle in een dronken bui een schaakklok naar het hoofd had geslingerd- maar wel een vriendelijke 1700-plusser. Deze was zo galant om zich binnen de kortste keren in een Franse partij in de pan te laten hakken. Wit leverde bijvoorbeeld al snel een pion in. In combinatie met een onderontwikkelde puinhoop de naam stelling niet waardig, zorgde dit als de wiedeweerga voor het eerste Dworpse punt. 0-1 voor de goei. 

Ook op bord 4 komt Stijn al snel beter te staan. Ook daar zorgt zijn tegenstander zelf voor. Met zwart lanceert hij in de opening een uiterst dubieus pionoffer. In snelschaak kan dat misschien punten opleveren, in een gewone partij bezorgt het wit meteen een droomstelling. Stijn laat het niet aan zijn hart komen en maakt de karwei zorgvuldig en snel af. Zwart verliest zijn spreekwoordelijke ‘broek met bretellen’. Top! Heel snel staan de goei zo al 0-2 voor.

Peter aan bord 3 krijgt met zwart in een Franse partij vlug een betere stelling. Hij wint een stuk maar moet in ruil daarvoor wel enige druk op zijn koningsstelling trotseren. Zwart slaat de aanval echter probleemloos, met brio en elegant af. Bij wijze van toetje krijgt hij daarbij nog de witte dame cadeau. Top aan bord 3: game, set en match. Opdracht volbracht: 0-3 voor de goei.

Gelukkig is de buit binnen want Camiel, onze remisekoning aan het tweede bord, laat zich dit keer verrassen. Of beter, hij verrast zichzelf door met wit niet voor de ruilvariant van het Frans te opteren maar zijn e-pion door te schuiven. De daardoor ontstane stelling staat echter mijlenver af van de aard van het witte beestje:  het volle punt gaat dus verloren. Mea culpa, mea maxima culpa: ik had Camiel eerder zijn tamme openingen verweten en daar wou hij wat aan doen. Sorry, stick to your own plan. Eindverdict: 1-3 voor Dworp.

## Naspel

Enkel topoptimisten hadden Dworp 1 kansen op puntjes toegedicht tegen titelkandidaat Opwijk in derde afdeling. Ondertussen gaat het vlaggenschip van Dworp wel op een degradatieplaats de winterstop in met als enige lichtpunt het feit dat we reeds tegen de eerste vier in de stand hebben gespeeld. In 2018 moet dat beter, jongens. 

Dworp 2 deed wat ervan verwacht werd en tegen dit Nijvel was dat Elogewijs ook geen knalprestatie. Maar toch, elke match moet gespeeld worden, zo wil het cliché. En dus zijn we blij, onze titelkansen blijven gaaf. Met als eenvoudige opdracht om de volgende ronden zo verder te doen. Sterker nog, in de toekomst halen we best niet enkel alle matchpunten binnen maar ook zoveel mogelijk bordpunten. Daar zou het wel eens op aan kunnen komen. 

Aan iedereen: de beste wensen en gezond weer op in 2018 met een verslag over ronde zes van de nationale interclub-competitie!

[1]: https://lichess.org/analysis/1r2n1k1/qr1b2b1/p4n2/2pPB1p1/2P1P1P1/1P5P/R2N2BK/Q4R2_w_-_-1_30
