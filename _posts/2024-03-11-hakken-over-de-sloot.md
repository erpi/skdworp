---
tag: ni
ni_d1_uitploeg: Dworp 1
ni_d2_uitploeg: Dworp 2
ni_d3_uitploeg: Dworp 3
title: "Topteam met de hakken over de sloot, Dworp 2 behoudt waterkans"
auteur: Diederik,Eric,Frank,Bernard,Eddy,Peter,Tom,Bernard,Yentl,Geert 
fotograaf: 
date: 2024-03-11 20:00:00 +0100
ni_ronde: 9
ni_d1_thuisploeg: Caïssa Europe Mons 2
ni_d2_thuisploeg: CRE Charleroi 2 
ni_d3_thuisploeg: Caïssa Europe Mons 4
stelling_fen: '2r3k1/1q3pbp/4p1p1/3nN3/r2P4/R7/1P2RPPP/2BQ2K1 b - - 7 23'
stelling_titel: ''
stelling_wit: 'Godart'
stelling_zwart: 'Diederik'
stelling_uitleg: 'Zwart aan zet. Wit speelde net een grafzet met Ta3.'
stelling_oplossing: 'Er volgt Txd4! en na 2 – De1 (Pd3 was beter) is het volledig uit. Txc1 – 3 – Dxc1 – Pf4 4 – Df1 – Td1 en wit gaf op.'
description: "Na de opkikker vorige ronde trokken ploeg 1 en 3 met goede moed naar Mons. "
image:
  path: assets/images/2324/ni/r9_stelling_diederik.png
draft: false
---
**Na de opkikker vorige ronde trokken ploeg 1 en 3 met goede moed naar Mons. Het ordewoord voor het eerste team was dwingend en onontkoombaar: winnen om in derde te blijven. Helderder kan niet. Gelukkig waren zowel Kjell als Diederik van de partij zodat we op ons sterkst konden opkomen.**<!--more-->

**Ook voor ploeg 2 gold dat enkel winnen goed genoeg was om het behoud te verzekeren. Hier was Charleroi de crime scene, dat valt daar helaas nogal vaak letterlijk te nemen.**

**Afgelopen weekend was het Halle carnaval. En dat woog vooral op de jongelui van het derde team. Een ploeg opstellen was niet gemakkelijk maar voor de carnavalisten Mats, Mathias en Sander was spelen na een wild feestje -dat pas om 6 uur zondagmorgen eindigde- ook geen lacheding. In tegenstelling tot vorig jaar waren ze er nu gelukkig wel bij. Veel dank, that’s the spirit!**

**En kijk ook even naar de vele auteurs van dit verslag, voeg daar onze onvolprezen webmaster Pieter aan toe en het resultaat is niet alleen een lange tekst maar ook een supertevreden, alles aan elkaar plakkende broodschrijver, alias Geert. Bedankt jongelui!**

## Bibberen tot de laatste zet doet Dworp 1 zichzelf aan

Gezellig was het lokaaltje in Mons niet. We zijn in Wallonië wel wat gewoon qua vieze schooltjes, dit varkentje zouden we dus ook wel wassen. Helaas gold dat niet voor ons topbord. Serge had slecht geslapen en was er nooit met zijn gedacht bij. Hij is er met zwart om zo te zeggen niet aan te pas gekomen. Al snel was onze man een pion kwijt tegen een tegenstander die een stuk beter speelde dan zijn ELO doet vermoeden. Over en out, we beginnen al met een punt achterstand. Bovendien leek niet alleen het eerste bord maar leken alle Bergenaren er voluit te willen voor gaan, misschien op nummer zes na. We hebben het in ieder geval geweten.

Helemaal zeker ben ik niet maar vermoedelijk had Kjell op drie met zwart als tweede een tijdje na Serge gedaan. Onze man stond zeker goed, beter tot gewonnen maar het leidde helaas niet tot winst. De witspeler bood remise aan en aannemen was wellicht het beste wat Kjell kon doen.

Daarna trok Diederik op 5 met zwart de zaken op een inventieve manier recht. Een pionoffer leverde een uitstekende stelling op. De beslissende combinatie met commentaar van Diederik kan je onderaan dit verslag bewonderen. Mooi gespeeld, 1,5 gelijk.

En op voorsprong geraakten we dankzij Frank op bord 6 met wit. Ik heb er weinig van gezien behalve dan dat zijn tegenstander een straat te laat kwam en helemaal niet gemotiveerd leek te zijn. Frank profiteerde maximaal, won snel materiaal en ook relatief snel de partij. Goed zo, voorsprong! 1,5-2,5.

Dat mochten we niet meer afgeven want zowel Tom als Geert stonden goed. Met grote dank aan Frank die mijn (Geert dus, met wit) partij mee naar huis nam en liet analyseren door Houdini 5. Die naam was wel vooral op mijn tegenstander van toepassing. Ik stond op een bepaald moment blijkbaar op +10 en toch is hij nog ontsnapt!

Frank aan het woord: “Je tegenstrever week pas op de 17e zet af van de theorie. Daarna ging het gelijk op tot hij met 23…Kg7 een ernstige fout maakte. Daarna kwam jij heel duidelijk in het voordeel. 30.b4 i.p.v. 30.Pg4 had al +4 kunnen opleveren en jammer genoeg speel je op de 33e zet Dg3?. Na 33.Pe8:!  sta je compleet gewonnen (+10). Met de afruil van de loper op de 34e zet geef je je nog resterende +2 weg. Het stond gelijk indien hij jouw paard met zijn toren had teruggenomen. Dat doet hij dus niet en jij op jouw beurt profiteert daar niet van want i.p.v. 35.Tf6 had je met 35.Tf8 ook nog zo goed als gewonnen gestaan (+4). Na 35…Dg4! was de remise onafwendbaar. Boeiende partij. Sommige computerzetten zijn niet zo makkelijk te vinden natuurlijk. Toch leerrijk om achteraf te zien wat jij en je opponent zoal gemist hebben.” Nogmaals dank Frank, ik vind het vooral frustrerend. Het is 2-3.

En dus was enkel Tom op 2 met wit nog bezig. De beslissende partij was hels. Tom had twee torens tegen een dame. Nauwkeurig spelen was wel nodig. Dat gold trouwens voor beide zijden, een foutje wordt in zo’n stelling snel afgestraft. Ook hier laten we onze man aan het woord: “Mijn partij ook eens door de computer gejaagd. Dju, toch wel enkele mogelijkheden gemist. Vooral op het einde van het middenspel toen ik na e4 dxe4 had moeten terugslaan met de toren i.p.v. met de dame. Daarna mist hij nipt ook enkele beste voortzettingen en kon ik opnieuw in het voordeel zijn gekomen. Op de analysegrafiek zijn de bulten met wits voordeel ongeveer +1.6 dus helemaal gewonnen was het nooit. Het eindeseizoenvirus laat zich voelen want in december zou ik deze niet hebben laten ontsnappen. Eén troost: ik vreesde dat ik in het eindspel verloren stond maar dat was te pessimistisch want volgens de computer was het helemaal remise vanaf de 40e zet. Op de 41e zet maak ik trouwens de laatste fout die mijn voordeel weggeeft door g4 te spelen. Al is de verdediging die de computer aangeeft bijna niet te vinden. Enfin 93% nauwkeurigheid is geen ramp. Ook voor mijn tegenstander niet. Hij speelde de hele opening sterk en tot een eind in het middenspel zonder de minste fout. Ik denk dat die meer waard is dan 1902.”

Maar goed, eind goed al goed. We winnen: 2,5-3,5!

## Dworp 2 pas in de slotfase onderuit tegen de Karolingers

De spelers van de Koninklijke van Charleroi noemen zichzelf CREC. En terecht. Veertig jaar geleden kwamen we hen al tegen en het zijn nog steeds ‘krek’ dezelfde oude getrouwen die er de dienst uitmaken. Zij kunnen van Dworp 2 natuurlijk hetzelfde zeggen. Deze ontmoeting in de kelder van het klassement werd naast het bord dan ook een bescheiden familiefeestje.

Op bord 4 bestreden Eddy met wit en zijn tegenstander mekaar vanuit een scherpe opening. Zwart vond geen tijd om te rokeren en wit kreeg daar de kans niet toe. Terwijl beide spelers zich bleven verdiepen in alle mogelijkheden die het spel zou kunnen bieden, tikte de tijd genadeloos weg. Op de 15de zet, met een half uur op zijn klok en met een half oog op de drie ploeggenoten, zag de roze bril van Eddy drie bordpunten binnen de mogelijkheden. De stelling zelf was onduidelijk. De mimiek en de diepe zuchten van de tegenstander verraadden iets tussen besluiteloosheid en wanhoop. Voor Eddy was dat het sein om droogjes remise voor te stellen. Vergeet niet dat 3,5 op 4 best wel een aanvaardbare uitslag in dit degradatieduel is. Dat voorstel kostte de tegenstander alweer een kwartier bedenktijd zodat hij zichtbaar ontmoedigd voor het minste kwaad koos. Remise. Pas in de analyse bleek waarom zwart wanhopig was: hij zag talloze mogelijkheden maar nergens voldoende winstkansen. Zoals ze in Charleroi plegen te zeggen: "c'était un combat d'Africains dans un tunnel noir."

Bernard kreeg de zware opdracht om met zwart bord 1 te verdedigen tegen de onvermijdelijke tornooi-freak Piacentini. Halfweg zagen we Bernard achter zijn bord wat wegdeemsteren maar toen hij de kans kreeg een bommetje te droppen leken de kansen te keren. Onze man kreeg goede aanvalskansen maar geraakte in het labyrint het spoor bijster. Daarna kon wit kort en goed de overwinning binnenhalen. 0,5/2.

Op bord 2 kon Yentl met wit stunten. De toeschouwers zagen hoe hij twee lichte stukken verloren was maar dat was gezichtsbedrog. Hij had ze ingeruild tegen een dame. Met dat materieel overwicht en een berg zelfvertrouwen kon het niet meer fout lopen. 1,5 op 3. Het zit er nog altijd in.

Peter op bord 3 hield de opening en het middenspel vrij gesloten. Hij kwam een kwaliteit voor, het was een kwestie van tijd om die ten nutte te maken. Het tegenspel dat wit in ruil had gekregen was duidelijk onvoldoende. Hoogstwaarschijnlijk werd de partij eerder naast het bord beslecht. Peter was alweer de diepzeedenker van dienst, hij ontplooide op het gepaste moment zijn tegenaanval maar in tijdnood miste hij de goede voortzettingen en liet na een lange strijd het volle punt achter bij de thuisploeg. 1,5 op 4. Helaas, het heeft niet mogen zijn.

## Mathias redt de eer van ploeg 3 

Caissa speelde met twee hoge 1700 en twee medium 1500 ELO-ers. In principe waren ze dus toch wel favoriet tegen ons. Mons is bovendien een ploeg met titelambities. 
Jammer genoeg speelde Mats op 2 met wit een zwakke partij. Hij offerde twee pionnen, maar een aanval zat er eigenlijk niet in. Mats rokeerde niet en verloor hierdoor nog een vol stuk door een penning... Over en uit.

Mathias met zwart op 3 deed het heel wat beter. Hij bracht een stukoffer tegen twee pionnen en een uiteengereten koningsvleugel voor wit. Even later was het dan ook gedaan. Puik gespeeld en 1-1.

Eric met wit op 1 kwam na de opening duidelijk beter te staan. Op zet 12 verzuimde hij daarvan te profiteren en wit kwam terug gelijk te staan. Eric overzag een niet bijzonder ingewikkelde onderste rij combinatie en dus ging de partij alsnog verloren voor ons. 2-1 achter.

Sander met wit op 4 stond lange tijd beter. Toch nog een gelijkspel voor ons? Op een bepaald moment moest hij een toren op h4 terugtrekken naar h1 om vervolgens zwart onder druk te zetten door dit stuk om te spelen naar de damevleugel. Hij overwoog dit wel maar speelde uiteindelijk Tf4 en hier had dit kasteel eigenlijk niets te zoeken. Meer nog, de toren belandde in zwaar weer en daarna was het snel afgelopen met wit. 3-1 verloren.

Moraal van het verhaal: Halle carnaval reed mee naar Mons. Mathias ging daar duidelijk goed mee om. Hij liet het nachtelijk wallebakken langs de kant van de weg achter en kon dus fris van de lever spelen. Mats en Sander hadden dat misschien ook beter gedaan want met een zwaar hoofd hebben ze het uiteindelijk niet gered. Mathias was de enige winnaar in ploeg 3.

## Naspel

Theoretisch is Dworp 1 nog niet gered. In de praktijk kan het nog moeilijk mislopen. Toch doen we er goed aan om in de volgende ronde Pantin 2 te kloppen. Even de analyse van Tom: “Pantin 2 kloppen wordt wellicht lastig want Pantin 1 is al veroordeeld tot degradatie uit tweede afdeling.  Dat was afgelopen zondag te zien aan de opstelling van Pantin 2, hun sterkste dit seizoen met 1908 gemiddeld.  In theorie kunnen ze volgende ronde opkomen met 1947-1932-1867-1985-1882-1920, allemaal spelers die al minstens zes keer speelden behalve de 1985 waarvoor ze een 1905 in de plaats kunnen zetten. Dus alleszins kunnen we ons aan een gemiddeld 1900+ ploeg verwachten. 

De kop van de rangschikking in 3B is al even interessant. CREB staat eerste met een matchpuntje voorsprong. Ik verwacht dat KGSRL de zotten gaat kloppen. Als het 3-3 wordt zal CREB twee matchpunten voor hebben met quasi gelijke bordpunten als KGSRL.”

Doordat Dworp 2 in de laatste ronde bye is, is de degradatie wel heel nabij. Enkel indien Namur de twee laatste ronden telkens met 2,5 of meer verliest, redden onze jongens het nog. Op voorwaarde dat ze zelf de volgende ronde winnen natuurlijk. Dat zijn veel voorwaarden maar het kan dus nog. Als het niet zou lukken is het voordeel dat we volgend jaar in vijfde afdeling volop kunnen meedoen voor de oppergaai. Elk nadeel eb se voordeel, dat is bekend.

Dworp 3 tot slot heeft nu 7 punten uit acht wedstrijden en staat daarmee zesde. De titelstrijd wordt wellicht volgende ronde uitgevochten, dan komt Caissa Europe op bezoek in Halle
