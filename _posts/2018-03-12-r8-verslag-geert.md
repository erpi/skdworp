---
tag: ni
ni_d1_thuisploeg: Dworp 1
ni_d1_uitploeg: Wetteren 2
ni_d2_thuisploeg: Dworp 2
ni_d2_uitploeg: Braine l’Alleud 2
ni_ronde: 8
title: Tussen mes en keel. Treurnis en euforie in de Greunenond
auteur: Diederik,Eric,Geert
stelling_fen: '2q3rk/4pp2/3p3b/p2Q3B/Pp5N/7P/1P2RPPK/2r5 b - - 0 1'
stelling_titel: Het gemiste dameoffer
stelling_wit: Furnelle
stelling_zwart: Eric
stelling_uitleg: 'Hier de positie waar Eric verder ging met 1... Dc4 om uiteindelijk het eindspel te winnen. Zwart kan echter winnen met een mooie zet.'
stelling_oplossing: '1... Dxh3! wint met mat op de volgende zet in twee varianten: een torenmat of een lopermat. Op Tc1+ op de vorige zet geeft de computer nog alle mogelijke stukken weg (mat in 5) maar met dezelfde slotcombinatie.'
date: 2018-03-12 22:00:00 +0100
layout: verslag
excerpt_separator: <!--more-->
draft: false
---
## Vooraf

Nog eens een match in de Greunenond, thuisvoordeel dus. Het voelt trouwens aan alsof we hier al eeuwen spelen. Er staat wel een en ander op het spel. Voor het eerste team is winnen zo goed als gelijk aan het behoud in derde afdeling. We weten dus wat ons te doen staat.

Voor ploeg 2, die Elogewijs flink uitsteekt boven de rest van het deelnemersveld, is het evenmin moeilijk. Winnen dus en zo mogelijk met 4-0 om onze toppositie te handhaven en/of verder uit te lopen.<!--more-->

## Winnen doen we collectief, verliezen dus ook

**_Geert_** met wit (ik dus) op bord 5 had het Wetterse varkentje snel gewassen. De zwartspeler opteerde voor Lb4 in het Damegambiet –excuus aan de kenners, ken de juiste naam niet meer, ben te lui om het op te zoeken maar weet wel nog waar het in deze opening om draait. Toch staat zwart in het vroege middenspel zeker niet slechter. Hij slaagt er echter in om zijn stelling in luttele zetten de nek om te draaien. De zwarte dame raakt afgesneden van de andere stukken en vervolgens laat de witte koningin de zwarte koning alle hoeken van het bord zien. Mat gezet, dat was lang geleden. Hoopvol begin, 1-0 voor de goei.

Hoop die er geen was. **_Mo_** op bord 6 heeft evenzeer snel gedaan. In zijn bekende opportunistische stijl kijkt hij niet op een stuk meer of minder. Dat draait deze keer helaas faliekant uit, met zwart heeft hij wel een aantal (schijn)dreigingen maar die kan de witspeler moeiteloos pareren. Mo blijft achter met een toren minder en wanneer de Wetterenaar erin slaagt de dames te ruilen is het over en uit. 1-1, nog steeds voor de goei.

Even houden we de hoop toch nog vast. De stelling van **_Kjell_** op bord 2 verzandt al snel in een middenspel met dame, toren en ongelijke lopers. Wellicht staat zwart ietsje minder en dus is het logisch dat Kjell het remise-aanbod van zijn tegenstander niet naast zich neerlegt. 1,5-1,5 voor de goei. Het blijft spannend.

Helaas, driewerf helaas. **_Serge_**, onze vaandeldrager op bord 1, is de laatste tijd totaal uit zijn normale doen. Ook dit keer krijgt hij geen vat op de stelling. Met wit komt er een Slavische opening op het bord. Rokeren doen de heren in tegengestelde richting en wie iets van schaken kent, weet dat dit doorgaans vuurwerk betekent. Dat is ook deze keer het geval. Helaas pakt de Wetterenaar (de Wetterist?) het sneller, agressiever en succesvoller aan dan Serge. 1,5-2,5 voor Wetteren.

De eerste vier partijen van deze ontmoeting waren relatief snel gedaan.  Op de laatste twee is het langer wachten. **_Frank_** op bord 4 komt met zwart zeer moeilijk uit de opening. Hij vecht echter terug en, laten we wel wezen, talent drijft altijd boven. Het resulteert in een gelijke stelling. Sterker nog. Frank wikkelt af naar een zeer lichtjes beter staand toreneindspel. Onze man slaat een remisevoorstel af en terecht zo blijkt. Stilaan wordt de stelling veelbelovend met pionwinst, nog eentje en uiteindelijk gaat wit voor de bijl. De Oscar van deze ontmoeting is alvast weggelegd voor Frank. Knap gespeeld en de bordjes hangen weer in evenwicht. 2,5-2,5 voor de goei.

Pas in de late uurtjes (nu ja, rond 19u – 19u30) valt de beslissing. Op bord 3 krijgt **_Diederik_** met wit een Benko tegen. Wit heeft druk op d6, wint een ‘ezelsoor’ op h6 en staat met een pion meer gevoelig beter. Maar het is ingewikkeld. Even Diederik zelf aan het woord laten: “vast staat dat het axioma ‘wie de laatste fout maakt, verliest’ hier van toepassing is. De partij stond eerst veel beter tot gewonnen voor mij. Daarna was het waarschijnlijk verschillende keren gelijk om vervolgens, in het late middenspel en het eindspel, ook totaal verloren te staan. Een echte rollercoaster van 114 zetten dus. Na de partij was er veel discussie of het eindspel remise te houden was, maar ik heb het met zwart geblitzt tegen Houdini en makkelijk gewonnen. Daaruit leid ik af dat het voor gewone stervelingen toch nauwelijks te houden valt. Misschien moeten we hier een aparte studie over maken want Pieter kan met Stockfish 9 en bijhorende tablebases niet winnen.” Alle volharding en karakter ten spijt, het mocht niet zijn. Wetteren wint: 2,5-3,5.

## Ook dit varkentje is weer gewassen, van kop tot teen

**_Filip_** nam op bord 3 met wit genoegen met een solide stelling. De tegenstander offerde incorrect op h3 een loper tegen 2 pionnen. De zwarte dame op h3 mist echter te veel logistieke steun om de aanval te laten slagen. Filip had het allemaal gezien, neemt de aanval over en wanneer zwart vervolgens ook nog de kwaliteit verliest, is het snel afgelopen. 1-0 voor ons.

Op bord 2 bedient **_Peter_** zich met zwart van ongeveer dezelfde strategie. Hij gooit tegen de ongerokeerde zwarte koning zijn g en h pionnen naar voren, houdt zelf zijn koning in het midden, profiteert van de witte verzwakkingen en executeert vervolgens zijn tegenstander in stijl. 2-0 voor ons.

**_Camiel_** zou Camiel niet zijn als hij op bord 1 met wit de partij niet rustig en solide zou opstellen. Positioneel voordeel leidt uiteindelijk tot een correct paardoffer van "our man". Zwart probeerde nog wat raars maar kon zijn noodlot niet meer afwenden. Een gave partij! 3-0 voor ons.

'Gaaf' kan men de partij van **_Eric_** met zwart op bord 4 niet noemen. Na de opening wint zwart een belangrijke centrumpion. Dat wordt vervolgd met een onreglementair uitgevoerde paardzet van wit gevolgd door een belachelijk "j’adoube". Een reglementaire paardzet zou tot verlies van een tweede pion hebben geleid. Onder het motto "tegen jou kan ik me alles permitteren" laat ik hem toe een veel betere zet te spelen, wat in interclub niet zou mogen. Nonchalant spel leidt er dan toe dat wit nog een gevaarlijke koningsaanval krijgt. Computeranalyses bewijzen dat die niet doorsloeg maar wel tot remise had kunnen leiden. Wit doet het niet goed en zwart kan vervolgens winnen met een mooi dameoffer. Dat doet denken aan de laatste zet in de WK-match tussen Carlsen en Karjakin (zie stelling hieronder). Zwart zag het niet en speelde Dc4, wat leidde tot een gelijkstaand eindspel. Uiteindelijk liet wit zich nog flessen met mat als resultaat. 4-0 voor de besten!

## Naspel

Ja, blij kunnen we niet zijn met het resultaat van Dworp 1. Na de nipte en onverdiende nederlaag in Mechelen, lopen we tegen een tweede verlies aan tegen een min of meer gelijkwaardige tegenstander, Wetteren. Geknokt hebben we, vooral Diederik. Daar ligt het dus niet aan. Maar het wordt nu wel superlinke soep. Het zal zeer, zeer spannend worden. De individuele uitslagen van deze ronde tonen aan dat onze collega’s degradatiekandidaten Brussels, Europchess en Leuze zich versterken. Volgende ronde is tegen Brussels, het belooft alvast een zenuwslopende ontmoeting te worden.

Opdracht volbracht ondertussen voor Dworp 2. We staan nu stevig aan de leiding met gelijke matchpunten en een half bordpunt meer dan de tweede. Die tweede heeft wel een match meer gespeeld dan wij! De nummers 3 en 4 volgen op twee matchpunten met 3,5 en 5 bordpunten minder. Tegen de tweede, Europchess, spelen we nog in de slotronde.

