---
tag: ni
ni_d1_uitploeg: Dworp 1
ni_d2_uitploeg: Dworp 2
ni_d3_uitploeg: Dworp 3
ni_d4_uitploeg: Dworp 4
title: Promokansen blijven gaaf, degradatiekansen helaas ook
auteur: Eric,Diederik,Bernard,Geert
fotograaf: Yves,Diederik,Bernard
date: 2020-02-03 20:00:00 +0100
ni_ronde: "7"
ni_d1_thuisploeg: Mechelen 1
ni_d2_thuisploeg: Mechelen 6
ni_d3_thuisploeg: KGSRL 13
ni_d4_thuisploeg: Nivelles 1
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: "Een belangrijke ronde deze zevende. Mits een tweede opeenvolgende overwinning kan het eerste team zich naar veiligere hoogten in de ranking hijsen. Met Mechelen als tegenstander zit dat erin."
image:
  path: assets/images/1920/ni/r7_d2_someone_fb.jpg
draft: false
---
## Vooraf
  
Een belangrijke ronde deze zevende. Mits een tweede opeenvolgende overwinning kan het eerste team zich naar veiligere hoogten in de ranking hijsen. Met Mechelen als tegenstander zit dat erin.
  
En Dworp 4 speelt een heuse topmatch tegen Nivelles, een team met twee 1900-plussers.En dat in vijfde! Ook het derde team mag zich in het mekka van het Belgische schaak (KGSRL) aan stevige tegenstand verwachten. Helaas kunnen Gaston noch Sam meedoen. En ook Camiel zag het niet direct zitten. En dus moest IC-tornooileider Diederik aan het rekenen en puzzelen slaan om toch vier valabele ploegen uit zijn hoge hoed te toveren. Dat is gelukt.<!--more-->
  
## Eerste ploeg verslikt zich in de slotfase
  
Met een Elo-gemiddelde van 1999 tegenover 2030 voor Dworp was Mechelen in theorie een haalbare kaart. Maar uiteraard moet het allemaal eerst nog gespeeld worden. Dat bleek ook.
  
Tom op bord 2 is met wit snel klaar. Luttele zetjes tegen een tegenstander die hem niet ligt resulteren in een partij zonder veel geschiedenis. Of het een half punt gewonnen of verloren is, laten we maar in het midden. 0,5-0,5 voor de goei. Een tam begin.
  
Daar komt snel verandering in. Verrijken deden we (lees: Geert) het eerste team niet enkel psychologisch deze keer maar ook met harde valuta. De Mechelenaar op bord 4 trok met zwart de Nimzo-Indische kaart. Hij trok daarin bovendien een half uur uit om te dubben over een dilemma: pionoffer op g2 aanvaarden of dat niet durven? Het werd: niet durven. Nochtans is de wereld aan de durvers. Vervolgens werd zwart na enkele zwakke zetten op korte tijd opgerold. Een vlotte overwinning, ben blij. Hoop doet leven. 0,5-1,5 voor de goei.
  
De stellingen van (vooral) Kjell en Frank zagen er veelbelovend uit. En in de partij van Diederik op bord 5 met zwart vonden geen van beide spelers een goed plan. Gezien de positieve inschatting op de andere borden en de voorsprong kwam Diederik met de Maneblusser dus maar een tactische remise overeen. Helaas, in de eindafrekening draaide het verkeerd uit. Maar nu is het nog 1-2 voor de goei.
  
Op bord 1 had Serge met zwart dezelfde tegenstander (Jan Gooris) als een jaar eerder. Toen at onze man Jan met huid en haar op. Helaas, het zit Serge momenteel niet mee. Het draaide lange tijd goed maar finaal kreeg wit toch beslissend voordeel. De zwartspeler weerde zich nog als een duivel in een wijwatervat –dat is het goede nieuws- maar zijn lot kon hij niet meer ontlopen. Terug gelijk 2-2 voor de goei.
  
Dan volgde Kjell op bord 3 met zwart tegen een haalbare tegenstander. Hij stond lange tijd goed, wikkelde af naar een paard-eindspel dat uitzicht bood op winst, of minstens toch op remise. Daar was wit ook dik tevreden mee geweest. Eindspelen zijn echter beestig moeilijk, zeker als het over springende viervoeters gaat. Eenmaal mistasten en helaas, het volle punt de vuilnisbak in. 3-2 voor Mechelen.
  
Misschien zat een gelijkspel er nog in. Frank op bord 6 met wit leek de super agressieve zwartspeler in een zeer gecompliceerde stelling na verloop van tijd te hebben afgestopt. In een goede stelling kon onze man zelf ten aanval trekken. Op basis van die inschatting had Diederik trouwens remise gespeeld. Ze klopte ook wel maar Frank tastte even mis en gaf zwart de gelegenheid stukken te offeren en zo kwam de witte koning in zijn blootje te staan. Onverdedigbaar en finaal gaan we toch met 4-2 de boot in.
  
## Pieter kwam (uit Herentals), zag en overwon
  
![de man uit Herentals in opperste concentratie][foto 1]
  
Onze jeugdploeg, Dworp 2, speelde net als het eerste team in Mechelen. Felix op bord 2 met zwart zette zijn partij erg goed op. Waarschijnlijk stond hij gewonnen toen hij door een penning plots materiaal verloor. Jammer maar een partij die we zeker tijdens de les zullen bekijken. 1-0
  
Jannes had de witte stukken op bord 3. Ook hij speelde verdienstelijk. Op een bepaald moment plaatste hij echter zijn dame verkeerd. Daarna verkreeg zijn tegenstander een aftrekaanval met materiaalverlies tot gevolg. 2-0
  
En op bord 4 speelde Yentl met zwart zijn eerste officiële partij. Hij verdedigde zich evenmin slecht maar kreeg wel een enorme koningsaanval tegen. Uiteindelijk mondde ook deze partij helaas uit in verlies. 3-0

Dworps hoop in bange dagen lag dus in handen van Pieter die als reserve ter elfder ure was opgetrommeld. Met zwart rekende hij uiteindelijk af met de vrouwelijke voorzitter van Mechelen. Daar ging een zeer lange laveerpartij aan vooraf. Moederziel alleen bleef Pieter knokken en doorgaan. Het resulteerde in een welverdiend eerreddend punt voor team 3. Eindstand 3-1
  
## Dworp 3 gaat gewoon op zijn elan voort
  
De eerste twee vaste borden van Dworp, Gaston en Sam, konden deze ronde helaas niet meedoen. Ze werden vervangen door Filip en Eric. Dat wil zeggen dat we nog altijd duidelijk sterker waren op alle borden, al was het verschil op bord 1 niet zo groot.

![smiling Filip][foto 2]
  
Op bord 1 bereikte Filip met zwart al vrij snel een dubbel toreneindspel met een boel pionnen. Wit gooide die pionnen naar voren en het was niet gemakkelijk te beoordelen of dat sterk of verzwakkend was. In elk geval werd er na twee en een half uur spel remise overeengekomen, een billijk resultaat. 0,5-0,5 gelijk.
  
Yves bereikte op bord 4 met wit al snel een stelling waarin zijn stukken duidelijk actiever stonden dan die van de tegenstander. Uiteindelijk zag zijn tegenstander zich genoodzaakt de dames te ruilen. Wit sloeg terug met aftrekschaak, een pion belandde op de zevende rij en kon de volgende zet ongehinderd naar dame lopen. De witspeler gaf er dan maar de brui aan. We staan voor! 0,5-1,5 voor Dworp.
  
Het accident uit de vorige ronde indachtig had Mo op bord 3 met zwart zich voorgenomen niet te snel te spelen. Al vlug kwam hij heel actief te staan met bovendien een pluspion. Verdere complicaties zorgden ervoor dat de tegenstander een stuk verloor. Een penning van de dame op de lange diagonaal deed de deur helemaal dicht, een overwinning met overmacht. 0,5-2,5 voor de goei en de matchpunten zijn binnen!
  
Tenslotte is er nog Eric die met wit op bord 2 al snel door de tegenstander werd aangesproken als ‘naamgenoot’.  Een derby zowaar, Cornelis versus Cornelis. Dat was hem in zijn 43-jarige carrière nog niet overkomen. In het Italiaans met 4. Pg5 speelt wit een theoretisch bekend offer van het paard op f7. Dat lokt de koning gedwongen naar e6 met een zeer kansrijke aanval. Zwart verdedigde zich goed, vond enkele enige zetten maar verloor uiteindelijk toch een stuk. Eric bereikte een toreneindspel met twee pionnen meer en later een glad gewonnen pionneneindspel (twee tegen één). De overwinning en een mooie ploegzege met 0,5-3,5 voor de goei is binnen! Top, opdracht volbracht.

![thinking Eric][foto 3]
  
Nog meer feestvreugde trouwens na de ontmoeting. Toen bleek dat onze grootste tegenstander, TSM, verloren had tegen Excelsior uit Brussel. Dworp 3 heeft nu 14 matchpunten. Eerste tegenstanders TSM en Pantin hebben 12 punten. Tegen Pantin wonnen we reeds (remember de escape van de Gaston uit de klauwen van mooie Giulia!). De volgende ronde spelen we thuis tegen TSM en overigens moeten ook TSM en Pantin elkaar nog partij geven in de negende ronde.
  
## Drama in Nivelles maar meubelen nipt gered
  
Nivelles speelt al jaren in vijfde afdeling met een team dat een reeks hoger ogenschijnlijk meer op zijn plaats is. Helaas voor hen is het altijd net niet. En ook dit jaar lijkt promotie er niet in te zitten.
  
Alvast Bernard vliegt er op bord 4 met wit met veel vertrouwen in. De tegenstander pareert echter goed. In de overtuiging dat Peter en Stijn goed staan en dat het bij hem totaal niet lukt vandaag stelt Bernard remise voor in een “ietwat” slechtere stelling. De tegenstander vindt dan weer dat Nijvel goed staat en aanvaardt. Het eerste halfje is binnen. 0,5-0,5.
  
Zoals gebruikelijk is Peter op twee met wit ervan overtuigd dat hij de underdog is. Maar hij komt toch wel heel goed uit de opening en begint zowaar aan te vallen. De aanval slaat ook hier niet door en Peter komt een pion achter te staan. Daarop tovert hij uiteindelijk een mooie eeuwig schaak op het bord en ‘t is 1-1.
  
Walter krijgt het met zwart op bord 1 het zwaarst te verduren. Zijn tegenstander opent een spervuur op de koning maar Walter laat zich niet doen en verdedigt sterk. Helaas moet ook hij een pion afstaan. Toch tovert hij ineens nog een goeie stelling op het bord met serieuze winstkansen om dan een pion te verliezen en onbezorgd door de vlag te gaan op de veertigste zet. (Walter stipt aan dat er volgens het notatieformulier wel degelijk 40 zetten gespeeld waren door beide partijen. Op de klok was de vlag echter gevallen en ‘flinkerd’ en dus was het verloren. De partij werd niet nagespeeld. Een onverkwikkelijke zaak.). Tja... 2-1 voor Nijvel.

![Stijn in het middelpunt van de belangstelling][foto 4]

Alle ogen waren dus letterlijk op Stijn gericht die vandaag in plaats van Camiel de ploeg mocht komen versterken op bord 3 met zwart. Stijn is de man in vorm en hij bouwt ook al snel de betere stelling op. De aanval lijkt heel sterk maar niet beslissend. Toch komt Stijn twee pionnen voor en hij kan afwikkelen naar een gewonnen eindspel. Het blijft spannend. Stijn houdt het hoofd koel en redt de ploeg van de ondergang. Dat beaamt ook Diederik die in Essenbeek de partij samen met Stijn uitvoerig bekeek. “Echt een superspannende partij, Stijn schuwde de risico's niet en won verdiend. Echt knap!”, zo luidt het.
  
De 2-2 eindstand is gezien de tegenstand een mooi resultaat. En als klap op de vuurpijl mogen we nu ook eindelijk de eerste plaats innemen in het klassement.
  
## Achteraf
  
Eerst het goede nieuws. Ploeg 3 dendert als een pletwals door zijn vijfde reeks. Ook zonder sterkhouders Gaston en Sam lukt het. Deze keer toch. Het is moeilijk te zien wie dit team nog van een eerste plaats en promotie kan afhouden.
  
De andere promoploeg, team 4, kwam goed weg tegen de bende van Nijvel. Er vloeide bloed maar de bordjes bleven uiteindelijk in evenwicht en dus heeft ook dit team nog mooie perspectieven op promotie. Zij het minder uitgesproken dan team 3.
  
Het jeugdig geweld van ploeg 2 heeft deze keer zijn visitekaartje afgegeven in Mechelen. Dat vertaalde zich (nog) niet direct in punten maar we zagen enkele flitsen van talent die hoopvol stemmen. Een dankjewel voor Pieter die als reserve niet alleen kwam maar ook nog overwon, is hier wel op zijn plaats.
  
En dan nog verontrustend nieuws: het vlaggenschip, de zes van Dworp... “Nog altijd on track voor drie ploegen in vierde”, zoals Bernard opmerkt. Mannen dat kan, wat zeg ik, dat moet beter. Nog vier ronden en volgens de Tomiaanse berekeningen moeten we daarvan drie keer winnen om quasi zeker te zijn van behoud. Meer mag, minder is bijna geen optie meer. Komaan hé zeg, volgende keer is het tegen Aalst. Dat zijn ajuinen. Daar gaan we toch geen traantje voor laten zeker...

[foto 1]: {{ "assets/images/1920/ni/r7_d2_someone.jpg" | absolute_url }}
[foto 2]: {{ "/assets/images/1920/ni/r7_d3_filip.jpg" | absolute_url }}
[foto 3]: {{ "/assets/images/1920/ni/r7_d3_eric.jpg" | absolute_url }}
[foto 4]: {{ "/assets/images/1920/ni/r7_d4_stijn.jpg" | absolute_url }}



