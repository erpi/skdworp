---
title: Dworpenaren ondergaan wet van de sterkste
layout: verslag
tag: ni
ni_d1_uitploeg: Fontaine 3
ni_d2_uitploeg: Dworp 2
ni_d3_uitploeg: Dworp 3
excerpt_separator: "<!--more-->"
date: 2018-10-29 21:00:00 +0100
auteur: Geert,Diederik,Tom,Frank
fotograaf: Geert,Diederik,Yves
description: "Tot voor deze ronde hadden de Dworpse teams redelijke prestaties afgeleverd. Niet schitterend maar zeker ook niet slecht. Van ronde 3 hoopten alle spelers –denk ik toch- dat hij snel voorbij zou zijn."
ni_ronde: 3
ni_d1_thuisploeg: Dworp 1
ni_d2_thuisploeg: KSK Rochade 3
ni_d3_thuisploeg: Braine l’Alleud 3
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
image:
  path: 'assets/images/1819/ni/r3_d3_niels_sander_niels.jpg'
draft: false
---
## Vooraf

Tot voor deze ronde hadden de Dworpse teams redelijke prestaties afgeleverd. Niet schitterend maar zeker ook niet slecht. Van ronde 3 hoopten alle spelers –denk ik toch- dat hij snel voorbij zou zijn. Niet alleen omdat de twee eerste teams het tegen erg sterke tegenstanders moesten opnemen. Ook omdat de tweede ploeg een verre en vermoeiende verplaatsing -naar Eupen god betere het- diende te maken.<!--more-->

Twee lichtpuntjes toch. Ten eerste leven we natuurlijk in een barre, boze wereld waarin het recht van de sterkste geldt. Verrassingen zijn echter nooit helemaal uitgesloten. En ten tweede, ook mooi, traden in de derde ploeg voor het eerst twee jeugdspelers aan. En wie de jeugd heeft, heeft de toekomst.

## Met opgeheven hoofd de boot in

Met een Elo-gemiddelde van 2.115 voor Fontaine 3 tegenover 1.986 voor het topteam van Dworp is het duidelijk dat de Henegouwenaren huizenhoog favoriet waren. Dat bleek ook, al waren onze remises wel van goudwaarde.

Op bord 3 had Kjell met wit als eerste gedaan. Zonder echt in de problemen te komen en met secuur spel stelde hij in een gelijke stelling remise voor. Dat werd aanvaard door zijn tegenstander (2.100 Elo). 0,5-0,5

![foto 5 van de 6 tegenstanders][foto 2]

Op bord 2 speelde Tom een complexe variant met zwart. Hij moest diep in zijn geheugen graven om zich de theorie te herinneren. Dat lukte goed en het was zelfs wit die waarschijnlijk als eerste in de fout ging. Daarna had Tom geen problemen. Helaas nadien ging er toch ineens iets verkeerd. Tom moest ‘all-in’ gaan. Het leek optisch op een mooie aanval maar het draaide op niets uit met materiaalverlies tot gevolg. Over en out.

Of in Toms eigen prachtige proza: “Ik voel mij slecht! Zo slecht als iemand die voor het eerst in 13 jaar een schaakpartij verliest. Ik kwam nochtans zonder blauwe ogen of plaaster uit de opening. Volgens het scherpe oog van Serge zelfs meer dan tien zetten goeie theorie. Dan optimistisch willen doorbreken, te veel in mijn voordeel gerekend en tegen een tactische verdediging gebotst. Drie pionnen voor een toren was te weinig. Nog wat tijdnood bovenop en inpakken op zet 37. Bah, 2.200ers in derde klasse, er moest een wet tegen zijn. In mijn geheugen was deze Fabrice een ambetantere gast dan de sympathieke mens van vandaag. Of zat de uitslag er voor iets tussen? Nog twee weken om het te verwerken, of om weer voor een jaar of tien te stoppen...” Hoe dan ook: 0,5-1,5

Over naar bord 5 waar Frank met wit min of meer hetzelfde deed als Kjell. Een solide remise die wel iets meer zetten vroeg. Geen van beide partijen lijkt ooit in gevaar te zijn geweest. Mooi resultaat van Frank tegen een plus 2.000-speler. Ook hier Frank zelf aan het woord: “de remisegrens werd nooit overschreden denk ik. Hoewel zwart toch een tikkeltje beter uit de opening kwam in een weinig gespeeld systeem (vroege dameruil) tegen mijn c3-variant van het Siciliaans. Aan de stand verandert er niets: 1-2.

Op bord 6 speelde Filip met zwart een goede partij. Hij kwam degelijk uit de opening maar kreeg uiteindelijk druk tegen zijn koning. Filip overzag Dg6. Tegen die zet viel nog prima te verdedigen, tegen de nauwkeurige aanvalszetten daarna helaas niet meer en was er geen lieve moederen meer aan. 1-3

![foto Serge, Tom, Kjell][foto 1]

Tegen zijn gewoonte in had bord 1, Serge met wit, niet als eerste gedaan. Integendeel hij heeft 86 zetten gevochten voor remise en uiteindelijk haalde hij het halve punt ook binnen. Volgens Serge kon zijn tegenstander tot tweemaal toe een stuk winnen maar hij zag het niet. Wel stond serge plots een kwaliteit achter. Vreemd genoeg kan hij de stelling desondanks houden. Zijn tegenstander probeerde nog zeer lang maar moest uiteindelijk toch in remise berusten. Een zeer knappe prestatie tegen een tegenstander van 2.300 Elo. 1,5-3,5.

Diederik op bord 4 had als laatste gedaan. Zijn commentaar: “Ik stond eigenlijk de hele de partij wat onder druk maar mijn tegenstander had hevige tijdnood. Daardoor overzag hij –en ik ook trouwens- eenvoudige damewinst. Nadien weigerde ik veel te optimistisch zetherhaling en verloor de partij met een slechte loper tegen een goed paard. Een verdiende overwinning van mijn tegenstander over het gehele verloop van de partij. Al mag ik die zetherhaling natuurlijk nooit weigeren.” Eindstand 1,5-4,5

## ‘Die Familie Rößler’ is ons net te sterk af

![ingang clubhuis Rochade][foto 3]

Ploeg 2 was in het verre Eupen als geheel zeker niet kansloos tegen Rochade 3 dat met een Elo-gemiddelde van 1.866 wat sterker was dan Dworp 2 (1.797). Dat gemiddelde verborg echter enorme verschillen. Te noteren valt ook dat we tegen vader, moeder en de twee zonen Rößler speelden. Een sympathiek familieschaakje als het ware.

Camiel op bord 2 had deze keer als eerste gedaan. Met wit speelde hij erg solide. Blijkbaar had hij zijn wilde haren uit de twee vorige ronden thuis gelaten want als een echte gentleman kwam hij na niet te lange tijd remise overeen met moeder Rößler. 0,5-0,5

Minder vriendelijk –althans toch achter het bord, voor het overige en in de analyse een aardige man- was mijn tegenstander op bord 1. Om niet te zeggen dat ik met zwart na een minder goede zet met huid en haar werd opgepeuzeld. Lang heeft het niet geduurd. Of om een zekere Tom te parafraseren: “Bah, 2.195 Elo in vierde klasse, er moest een wet tegen zijn.” 1,5-0,5

![de hele familie op een rij][foto 4]

Wat wel betekende dat Peter en Eric minstens 1,5 punt moesten scoren om nog een gelijkspel uit de brand te slepen. Gezien de Elo-verhoudingen was dat niet onmogelijk. Het verhaal van beide partijen is trouwens onlosmakelijk verbonden. Eric op bord 4 stond met wit goed tot gewonnen. In tijdnood overzag hij echter verschillende winnende voortzettingen. Ondertussen had Peter op bord 3 met zwart –wonder, o wonder- meer tijd dan zijn tegenstander. Hoewel ingewikkeld leken beide kemphanen op remise af te stevenen. Maar vermits zijn kleine broertje op bord 4 hopeloos stond speelde deze Rößler –overigens de lokale clubkampioen- toch door. Uiteindelijk sloeg Eric zijn aanval echter niet door en verloor hij. Tegelijk gaf ook bord 3 op want in tijdnood en in zijn drang om te winnen had Peter hem stilaan zijn broek en bretellen afhandig gemaakt. Zo belanden we meteen in de eindstand: 2,5-1,5. Jammer er had een gelijkspel of zelfs meer in gezeten.

## Jeugd betaalt leergeld

Tot slot zijn we aanbeland bij Dworp 3 dat deze ronde net over de taalgrens wipte en in het naburige Braine l’Alleud op zoek ging naar punten. En voor het eerst ook met twee jeugdspelers, met name de broertjes Lerinckx. Elogewijs is de thuisploeg wel favoriet (een gemiddelde van 1.328 Elo versus 1.274 voor Dworp).

![foto Niels junior, Sander en Niels senior][foto 5]

Yves op bord 1 met zwart maakt vlot remise, weliswaar tegen een speler met bijna honderd Elo minder. Dan deed Niels P. het een stuk beter. Hij wint en wordt daarmee met een uitstekende 3 op 3 niet alleen topscorer van ploeg 3 maar ook van alle Dworpse teams. Knap gedaan en houden zo. Op naar de 11/11!

Jammer genoeg konden de Lerinckx-brothers het niet houden tegen sterkere tegenstanders. Eerst gaat Niels voor de bijl en, ook al vecht hij als een (Vlaamse) leeuw, vervolgens ook Sander. En zo verliest Dworp 3 nipt met 2,5-1,5.

![foto 4 lege borden met de koningen in het midden geplaatst][foto 6]

## Naspel

Het was onze beste (zon)dag niet afgelopen weekend. Weliswaar zijn er nogal wat verzachtende omstandigheden. Om te beginnen speelden alle drie onze ploegen tegen Elogewijs sterkere tegenstanders. En hoe je het ook draait of keert: Elo’s geven de krachtverhoudingen zeer behoorlijk weer. Voor ploeg 2 is de afstand misschien ook nog een excuus. Hoewel, Camiel rijfde een vlotte remise binnen ondanks het feit dat hij aan het stuur zat. Een lichtpuntje ook zijn een aantal solide remises en winstpartijen tegen sterke tegenstanders. En nog. Nieuw, nieuw, nieuw! We gaan proberen zoveel mogelijk partijen in Lichess te steken. Zo kan iedereen ze naspelen en commentaar leveren.

Tot slot nog dit. Het is nog vroeg in het seizoen, te vroeg om ons al zorgen te maken over het klassement. Maar beter vroeger dan later komt er toch best brood op de plank. Met andere woorden, de twee eerste ploegen zullen toch eens moeten gaan winnen. Liefst zo snel mogelijk natuurlijk. Afspraak binnen veertien dagen?

[foto 1]: {{ "/assets/images/1819/ni/r3_d1_fontaine.jpg" | absolute_url }}
[foto 2]: {{ "/assets/images/1819/ni/r3_d1_serge_tom_kjell.jpg" | absolute_url }}
[foto 3]: {{ "/assets/images/1819/ni/r3_d2_clubhuis.jpg" | absolute_url }}
[foto 4]: {{ "/assets/images/1819/ni/r3_d2_familie_2.jpg" | absolute_url }}
[foto 5]: {{ "/assets/images/1819/ni/r3_d3_niels_sander_niels.jpg" | absolute_url }}
[foto 6]: {{ "/assets/images/1819/ni/r3_d3_resultaat.jpg" | absolute_url }}
