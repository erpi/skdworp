---
tag: ni
ni_d1_thuisploeg: Dworp 1
ni_d1_uitploeg: LSV-Chesspirant 1
ni_d2_thuisploeg: Dworp 2
ni_d2_uitploeg: The Belgian CC 4
ni_ronde: 2
title: "Debuteren op onverwacht vruchtbare grond: De Gruenenond"
author: Geert
fotograaf: 
date: 2017-10-02 21:15:00 +0100
layout: verslag
excerpt_separator: <!--more-->
draft: true
---
## Vooraf

Voor het eerst tekenen beide Dworpse teams present in De Gruenenond, ons nieuwe interclublokaal. Gezellig en met net ruimte genoeg om 20 mensen te herbergen. Dworp 1 in afdeling 3B staat voor de niet geringe opgave om de zware nederlaag uit ronde 1 uit te wissen tegen een jong en ambitieus LSV-Chesspirant. Voor de tweede ploeg is het zaak de overwinning uit de vorige ronde verder uit te diepen en de leiding te pakken in 5B.<!--more-->

## De ontmoeting

**Geert**, bord 1 van team 2, heeft eerst gedaan. Een uurtje en twintig zetten. Wit offert een pion en vervolgens een kwaliteit voor goed spel. De zwartspeler is wel zo verstandig om het tweede offer niet aan te nemen. Helaas voor hem heeft dat tot gevolg dat hij pionverlies en een kreupele stelling niet kan vermijden. Of toch, hij vermijdt het door harakiri te plegen en te blunderen. Mat in twee zetten. Het eerste punt is binnen.

Daarna haalt **Filip** op het zesde bord een eerste remise binnen voor het eerste team. De bordjes blijven in een Franse partij nagenoeg altijd in evenwicht. Beide spelers ruilen vrij snel nogal wat stukken waarna de partij uitmondt in een eindspel. Daarin heeft Filip een loper en twee torens tegen een paard en twee torens. Verder spelen lijkt zinloos en allicht terecht wordt de vredespijp gerookt. De eerste remise van de dag.

Vrede wordt er ook gesloten op het tweede bord van team twee. **Camiel** komt met zwart vlotjes uit de opening. Hij heeft zelfs een pion meer maar die houden zou onverstandig zijn. Met ongelijke lopers verzandt het spel echter snel in een remiseachtige stelling. Nog even opletten maar gelijkspel wordt het toch. Team 2 heeft 1,5 punten. Nog één punt te gaan.

We switchen naar bord 2 van team 1 waar **Kjell** aan het roer staat van de zwarte stukken. Na ruil van de dames komt hij in een goede stelling terecht. Niet alleen heeft hij zijn stukken beter ontwikkeld, hij bezet ook de open c-lijn met twee torens. Plus het loperpaar. Nadat wit echter de torens ruilt en een loper tegen een paard ontstaat een eindspel met ongelijke lopers. Dat is altijd remise naar verluidt. Toch moet Kjell erg opletten. Helaas lukt het net niet. En zo blijft team 1 op een halfje uit twee steken.

Dan is het de beurt aan het vlaggenschip op bord 1. ‘Onze’ **Serge** stelt met wit na 1,15 uur remise voor. Niet ten onrechte, zijn stelling oogt wat minder goed. En dus speelt zwart allicht ook terecht door. Hij verbruikt wel bakken tijd maar slaagt erin met zijn torens diep door te dringen in de witte stelling. Al krijgt Serge enig actief tegenspel, hij blijft wel moeilijk staan. Na een eerste volgt een tweede pionverlies. We belanden in een zeer moeilijk tot verloren staand toreneindspel. Dat blijf ook zo na torenruil. En toch. Serge speelt het zeer secuur en wint een pion terug. In het eindspel met twee pionnen tegen één promoveren beide spelers. Het resultaat: een eindspel met dame en pion tegen dame. Serge heeft echter het initiatief en al vechtend kruipt hij door het oog van de naald. Oef! Eén punt op drie is binnen.

Van zijn kant komt **Walter** op bord 5 met wit na de opening lichtjes in de problemen. Al snel verliest hij een pion. Daarvoor krijgt hij wel de betere stelling. Niet simpel. Gelukkig is Walter van geen kleintje vervaard. Hij gooit er een tweede pion tegenaan -al is de finaliteit van dat offer toch niet onmiddellijk te zien. De Oost-Vlaming speelt erg langzaam. Op een bepaald moment heeft hij nog één minuut en 35 seconden voor 12 zetten. Het laat Walter toe te vechten in één van zijn favoriete stellingen. Hij wint zijn twee pionnen terug terwijl ook zijn stelling steeds beter wordt. Uiteindelijk wint hij met de tijd én met de stelling: mat of dameverlies! Hoera, de bordjes hangen weer gelijk: 2-2.

We switchen weer even naar team 2 waar **Stijn** op bord 3 met wit in een vrij gesloten stelling  al snel beter komt te staan. Vakkundig ruilt hij wat af, zet zijn stukken op de juiste velden en oogst dankzij dit superieure spel al snel een pion. Zwart komt steeds moeilijker te staan en moet uiteindelijk ook nog eens de kwaliteit en een vol stuk inleveren. Dat kan niet meer misgaan en dat doet het ook niet. Goed gespeeld en meteen is team 2 zeker van de overwinning. 2,5-0,5.

Op bord 3 van de eerste ploeg heeft **Diederik** het met wit van bij het begin niet onder de markt. Zwart –allicht de sterkste tegenstander van de dag- speelt erg agressief. Hij fokt een aanval op de damevleugel maar ogenschijnlijk lijkt er niet heel veel aan de hand. Toch krijgt Diederik het steeds lastiger. Zijn stelling is ingedrukt en zwart bezet enkele cruciale velden. Diederik vecht terug en lijkt wat meer vat op het spel te krijgen met een sterk paard tegen een zwakke loper. Wit gooit er een pion tegenaan in ruil voor een koningsaanval. In de spannende slotfase met wederzijdse tijdnood kan Diederik echter niet verhinderen dat zwart met zijn beide torens de tweede lijn inpalmt. Dat wordt hem fataal, al onderneemt wit nog wel een wanhoopspoging. Gevochten maar verloren. Jammer. 2-3 voor de Chesspiranten.

Tijd voor een primeur op bord 4 van team 2. Daar speelt **Yves** zijn allereerste IC-partij ooit. Geen wonder dus dat de zenuwen hem door de keel gieren. Daarvan is op het bord al bij al echter weinig te merken. Zijn superieure stelling weet hij wel niet onmiddellijk te verzilveren. En ook een evergreen is van de partij bij Yves: tijdnood! Dat gebrek aan tijd doet zwart blijkbaar steeds meer aarzelen. Terwijl wit haar tweede adem lijkt te vinden. Toch weet Yves uiteindelijk een nestje pionnen te veroveren en vervolgens een stuk. Even niet opgelet en foetsie is nu weer de kwaliteit. Het kan opnieuw alle kanten uit. Finaal komt dan toch de klasse boven. Yves slaagt erin te promoveren en dat is de beslissende move. Eindstand 3,5-0,5. Top!

En dan begint het lange wachten op **good old Franky boy**. Tegen een jonge, agressieve speler –zo zijn ze bij Chesspirant allemaal!- heeft hij het in eerste instantie niet onder de markt. Frank met zwart komt er echter goed uit en weeft tegenspel in de stelling: een sterk paard tegen een zwakke loper. Wit heeft wel een gedekte vrijpion en ook de zwarte koningsstelling raakt verzwakt. Wit lijkt daarvan te kunnen profiteren maar waagt misschien wat veel. En inderdaad. Frank slaat de aanval af en verovert twee pionnen in een dame/toren-eindspel. Zwart offert daarvan één pion, creëert een dubbele vrijpion en slaagt erin de toren te ruilen. Knap gespeeld, op het scherp van de snee. Enkel nog eeuwig schaak vermijden en daarin slaagt Frank met brio. De Oscar van deze ontmoeting gaat naar Frank! Bravo. Dworp 1 haalt zijn eerste punt binnen: 3-3.

## Naspel

Al bij al mogen we niet klagen. Voor Dworp 1 had er, mits wat mazzel, iets meer ingezeten. Maar de rehabilitatie is een feit en het eerste matchpunt ook. Het is nu zaak op de ingeslagen weg verder te gaan. Dan komen we snel weg uit de onderste regionen van de rangschikking en mag de doelstelling, behoud in derde, geen probleem vormen.

Tot op heden slaagt team 2 erin de verwachtingen waar te maken. De teamwinst is overtuigend en we klimmen inderdaad op naar de –zij het gedeelde- eerste stek in de algemene rangschikking. Een eerste zware test staat ons wel in de volgende ronde te wachten. Come and see next week! Of beter: op 22 oktober.
