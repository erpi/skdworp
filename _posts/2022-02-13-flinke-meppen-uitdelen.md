---
tag: ni
ni_d1_uitploeg: Dworp 1
ni_d2_uitploeg: Dworp 2
ni_d3_uitploeg: Dworp 3
ni_d4_uitploeg: Dworp 4
title: Dworpse ploegen delen flinke meppen uit
auteur: Yves,Eric,Geert
fotograaf: 
date: 2022-02-14 20:00:00 +0100
ni_ronde: "7"
ni_d1_thuisploeg: Leuven Centraal 2
ni_d2_thuisploeg: Caïssa Europe Mons 2
ni_d3_thuisploeg: Wetteren 3
ni_d4_thuisploeg: Les Deux Fous du Diogène 3 
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: "De beste resultaten hebben deze keer Dworp 3 en Dworp 4 neergezet. Met enkele rake klappen werden de tegenstanders -sterker in Elo maar niet in teamspirit- tegen het canvas gemept."
image:
  path: assets/images/fb_post_7.jpg
draft: false
---
**Jaja, ronde 7 van het IC-seizoen 2021-2022 alweer en stilaan vallen rangschikkingen in hun definitieve plooi. De beste resultaten hebben deze keer Dworp 3 en Dworp 4 neergezet. Met enkele rake klappen werden de tegenstanders -sterker in Elo maar niet in teamspirit- tegen het canvas gemept. Veelbelovend voor ploeg 4, een stap naar het behoud in vierde afdeling voor team 3. Mooi zo.** <!--more-->

**Ook het vlaggenschip in derde afdeling won. En zoals bekend is de belangrijkste partij, de match na de nederlaag. Ook hier blijft de optie promotie open. Enkel Dworp 2 haalde geen punten binnen. Tegen een tegenstander met gemiddeld een pak Elo meer is dat geen schande. En er komen nog kansen, zoveel is zeker.** 

![foto station Halle][foto 1]

## Team 1 wint en lost verwachtingen in

Een afzakkertje naar studentenstad Leuven om het lokale Leuven Centraal 2 partij te geven. Op papier niet bepaald een drakendoder maar dat was Philippeville in de vorige ronde ook niet. Het is een cliché zo hoog als een huis: elke partij moet gespeeld worden.  Dat bleek al meteen. Op bord 1 speelde Serge met zwart niet direct het spelletje van zijn leven. Hij leek het witte loperpaar ogenschijnlijk te kunnen weerstaan maar enkele scheve zetten later mocht ons topbord opgeven. Een slecht begin, Leuven Centraal op voorsprong. 

Daar staat tegenover dat Tom op 2 met wit al snel in de partij een kwaliteit won. Al waren de mosselen nog lang niet aan de wal. Dat was lastig. Diederik en Kjell kregen een remiseaanbod. Aannemen of niet? Voor Kjell met zwart op 3 was remise wellicht een goed resultaat. Hij werd verrast in de opening en stond inderdaad moeilijk. Dat gold trouwens ook voor Diederik die op 5 met zwart evenmin heel fris stond. Een vreemde stelling, Diederik keek de kat een half uurtje uit de boom –ondertussen loerend naar de andere borden- alvorens de remise toch maar te aanvaarden.

Want ondertussen had Tom zijn tegenstander op de knieën gekregen. Oef, gelukkig! De stand van zaken? 2-2 en nog twee partijen te gaan.

Het is bekend: krakende wagens lopen het  langst. En kraken doen Frank en ik ondertussen wel een beetje (sorry Frank, graptje). Buigen doen we ook wel eens, maar barsten? Jamais! Frank weigerde met wit in een gelijke stelling een remise-aanbod. En toen kwam de klasse boven, de Leuvenaar ging finaal de boot in. Mooi gedaan. Dworp weer op kop 2-3. 

Zelf kreeg ik (Geert) met wit op 4 een Wolga tegen. I hate it, maar deze keer kon de zwartspeler gaan witten. Zijn gambietpion zag hij nooit terug en ondanks lang en intensief nadenken, ging de Leuvenaar in de slotfase vlotjes voor de bijl. We did it again! 2-4 en nog steeds slechts drie verliespartijen op vijf IC-rondes.

## Geknokt maar het mocht net niet zijn

Gezien onze plaats in de rangschikking moesten we hier bij Caissa Europe een resultaat neerzetten. Op de eerste drie borden was de tegenstander wel ongeveer 100 Elo sterker... Het vierde bord was gelijkwaardig.

Eddy met zwart op het eerste bord wilde achteraf niet te veel kwijt over zijn partij. Na een uurtje kwam ik (Eric) eens kijken en het leek wel een behoorlijke stelling voor ons. Toen zag ik echter dat er geen zwarte dame meer op het bord stond.  Snel daarna stonden we 1-0 achter.

Bernard op 3 met zwart werd slachtoffer van een loperoffer op f7.  Dat kon hij niet aannemen. Hij vreesde een snelle nul want wit kon onmiddellijk daarna een aftrekschaak geven. Wonderlijk genoeg zat daar echter geen directe winst in. Bernard kwam beter en beter in de partij en een ver opgerukte vrijpion besliste de partij zelfs nog in ons voordeel.  1-1!

In een gesloten Siciliaan lanceerde Eric op bord 4 met wit op de 25e zet een remisevoorstel.  De stelling stond gelijk.

Maar Peter, die volgens de meeste aanwezigen op dat moment een behoorlijke stelling had, blunderde net dan. Hij moest zijn dame geven voor toren en pion. De tegenstander van Eric had dat ook gezien en wachtte om remise aan te nemen tot duidelijk was dat Peter ging verliezen...  2,5- 1,5 voor de thuisploeg.

## Dworp 3 speelt uitstekend en doet goede zaak

![foto smiling Filip][foto 2]

De Oscar van ronde 7 gaat zonder twijfel naar Dworp 3 dat wint tegen een tegenstander met gemiddeld 100 Elo meer. 

Yves op 3 met zwart verliest weliswaar als eerste maar wel tegen een speler met pakweg 150 Elo meer. Snel daarna laat Sam ‘onze smalle’ Van Hoofstat flitsen van zijn grote klasse zien op bord 1 met zwart. Ten huize Van Hoofstat stond er zondagavond gehakt op het menu. Althans, Sam hakte zijn tegenstander in de pan. De bordjes hangen weer gelijk. 

Filip op 2 met wit kwam met een pion meer in een dame-eindspel terecht.  Maar Filip zou Filip niet zijn indien hij dit zou winnen (of verliezen). Remise dus -“ik was wel degelijk optimistisch over mijn winstkansen maar het heeft niet mogen zijn...”

En dus hangt alles af van ‘onze jonge god’ Yentl op bord 4 met wit. Hij moet het wel opnemen tegen een tegenstander met zegge en schrijve 174 Elo meer. Onder de indruk is onze man alleszins niet. Hij probeert nog iets te forceren en dat pakt goed uit. Top! Game, set en match voor Dworp 3. Asjemenou... Gouden matchpunten.

## En ook 4 zet een mooi resultaat neer

Met Niels op bord 1 is Dworp 4 een ploeg waarmee je naar de oorlog kan. Het Elo-voordeel kantelt in dit geval weliswaar in het voordeel van de gekken van Diogenes maar dat mag geen bezwaar zijn. Niels zelf moest het met zwart afleggen tegen een tegenstander met 125 Elopunten meer en ook Sander op 2 met wit diende zijn koning om te leggen –tegen een bijna 1600-Elo-er. 

Maar ondertussen trok Matthias op bord 3 met zwart wel aan het langste eind. Dat doet ook Johan met wit op bord 4. Met zijn 1290 Elo moet Johan wel één van de meest ondergewaardeerde schakers uit de hele IC-scene zijn. Maar goed, een mooi resultaat: 2-2 gelijk.

## Naspel

![Eddy, Kjell, Eric, Yves, Diederik en Peter in after party modus][foto 3]

Dworp 1 handhaaft zich ook na deze ronde op een onverwacht fraaie tweede plaats in het klassement.  Die hoogconjunctuur gaan we zo lang mogelijk doortrekken en wie weet... De klasse en de goede luim is er alvast in het team. Ik blijf het herhalen: concentratie, knokken en geloof in eigen kunnen. Dan kan er veel. De volgende ronde tegen het stevige Brussels CC 2 is alvast een goede test.

Voor Dworp 2, met twee punten afgezakt naar de tiende plaats in de ranking begint het te dringen. Knoop het in jullie oren jongelui: eerst punten pakken en daarna pas pinten! Er is geen weg naast. Ook hier: concentratie en knokken. 

Dworp 3 doet een uitstekende zaak in de rangschikking. Met vier punten en een achtste plaats laat het alleszins al vier ploegen achter zit. Nu nog snel één overwinning erbij en de rest van het seizoen kan er vlotjes in de middenmoot rondgedobberd worden. Doen!

Uitstekend presteert Dworp 4 (4 punten, zesde plaats). De broeders en zusters van De Zwarte Dame Halle lijken in deze vijfde afdeling met de vingers in de neus op de eindoverwinning af te stevenen maar verder lijkt onze ploeg iedereen aan te kunnen. Onverwacht goed hoor.

Afspraak over een week. Dan onthult deze IC-competitie nog meer geheimen.

[foto 1]: {{ "/assets/images/2122/ni/r7_before_party.jpg" | absolute_url }}
[foto 2]: {{ "/assets/images/2122/ni/r7_d3_filip.jpg" | absolute_url }}
[foto 3]: {{ "/assets/images/2122/ni/r7_after_party.jpg" | absolute_url }}

