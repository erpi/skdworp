---
redirect_from: /2017/02/19/ni-r8-verslag-Geert/
description: 'Na een mindere prestatie in de vorige ronde gingen we op zoek naar eerherstel. Het zou geen sinecure worden tegen het sterke Pantin dat aantrad met een ploeggemiddelde van 2082 Elo.'
tag: ni
ni_d1_thuisploeg: Pantin 1
ni_d1_uitploeg: Dworp 1
ni_ronde: '8'
kk_ronde: ''
title: Gesneuveld op het veld van eer
auteur: Geert
stelling_fen: 4k1r1/ppq2p2/1b2pp2/3p3p/2P1r3/1PQ2NP1/1P3P1P/3R1RK1 w-
stelling_titel: Open lijnen en sterke torens
stelling_wit: Vanobbergh
stelling_zwart: Geert V.
stelling_uitleg: >-
  wit komt in de problemen indien hij besluit om met de dame de pion op f6 te
  slaan. in de partij speelde hij cxd5 waarna de stelling in remise verzandde.
  waarom is 1. Dxf6 Txg3! 2. hxg3 foutief voor wit?
stelling_oplossing: >-
  1. Dxf6? Txg3! 2. hxg3?? Dxg3+ 3. Kh1 Dh3+ 4. Ph2 Lc7! 5. f4 Te2! en mat is
  onvermijdelijk. in plaats van 2. hxg3 kan wit best 2. Kh1 spelen, waarna zwart
  nog 2... Tg8! met de dreiging Tf4 moet vinden.
date: '2017-02-19T21:32:31.992Z'
timestamp: 1487539951
draft: false
last_modified_at: 2019-10-20
---
## Vooraf

Na een mindere prestatie in de vorige ronde gingen we op zoek naar eerherstel. Het zou geen sinecure worden tegen het sterke Pantin dat aantrad met een ploeggemiddelde van 2082 Elo. Maar goed, niets te verliezen en niet bang. Elk halfje is meegenomen. Bovendien had alvast Kjell een goed voorgevoel: het ging de dag van Frank worden.<!--more-->

## De ontmoeting

Tja, wat zullen we zeggen? Bord 1 was traditiegetrouw het eerste klaar. Geen verrassing. **_Serge_** schroefde in ijltempo een 18-tal zetten theorie (neem ik aan) op het bord waarna de tegenstander in een ongeveer gelijkstaande stelling remise aanbood. Aangenomen. En zoals vrijwel elke ronde is het dan onduidelijk of we op bord 1 nu een halfje gewonnen of verloren hebben. 0,5 voor de goei.

Verrassend vlug volgde bord 2. Helaas niet met positief nieuws. **_Kjell_** haalde in een Benoni een pluspion binnen. Al snel bleek die echter vergiftigd. Het had gekund maar de witte stukken stonden wel erg passief. Rokade kon nog net al hielp er daarna geen lieve moederen meer aan. De stelling was niet te houden. De goei in het verlies, nog steeds maar 0,5.

**_Eric_** op bord 6 maakte deze ronde zijn interclub-debuut van dit seizoen. Tegen een sterke tegenstander is dat natuurlijk een zeer ondankbare opgave. Met wit speelde hij echter een erg keurige partij, Koningsindisch met f3. De aanval is de beste verdediging, het hele spelletje lang had Eric goeie kansen. Het heeft echter niet mogen zijn, een ongeluk zit in een klein hoekje. Dc7 was wellicht de verliezende zet. Nog steeds maar 0,5 voor de goei.

Daarna haalde **_Geert V._** op bord 3 gelukkig nog een halfje binnen met de zwarte stukken. De witspeler opteerde voor een damepion maar zette die opening en het vroege middenspel wel erg bizar verder. Zwart profiteerde, kreeg volop spel en uiteindelijk een beter eindspel. Daarin werd een remise-aanbod -ondanks de lichtjes betere stelling- snel aangenomen. Het kalf is daarmee wel al verdronken, de goei hebben 1 op 4.

**_Filip_** op bord 5 maakte geen grote fouten. Hij hield dan ook lange tijd stand al werd hij toch langzaam in de verdrukking gespeeld. Het resulteerde in een lastig toreneindspel. Daarin veroverde zijn tegenstander eerst een pionnetje en finaal de partij. Jammer, er had meer ingezeten en dat zou zeker verdiend geweest zijn. Nog steeds maar 1 voor de goei.

En dan begon het lange wachten op **_Frank_**. Hij kreeg een sterke aanvalsstelling, ging dan wellicht iets te passief acteren maar zag zijn spel finaal toch beloond met een florissante, kansrijke stelling. Met een toren en twee pionnen tegen loper plus toren bleef het evenwel zeer moeilijk manoeuvreren. Ondanks tijdnood maakte de Pantin-speler geen fouten meer. Wel integendeel, Frank verloor zijn twee pluspionnen. Het halve punt kwam gelukkig niet meer in gevaar. 1,5 uit 6 haalden de goei deze keer.

## Naspel

Het heeft er nimmer ingezeten en dat was tegen een straffe tegenstander ook geen oneer. En aangezien we nooit op punten gerekend hadden, was de ontgoocheling achteraf ook niet al te groot. Bovendien, hoera, hoera, hoera: Frank heeft een lange negatieve reeks eindelijk doorbroken en een halfje gescoord (congrats!). Een positieve noot om te eindigen dus en nu op naar de volgende ronde. Winst tegen Brasschaat 2 is dan een haalbare kaart.
