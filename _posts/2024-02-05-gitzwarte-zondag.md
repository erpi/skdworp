---
tag: ni
ni_d1_uitploeg: Dworp 1
ni_d2_uitploeg: Dworp 2
ni_d3_uitploeg: Dworp 3
title: "Gitzwarte zondag voor Dworp, derde ploeg redt eer"
auteur: Eric,Eddy,Geert 
fotograaf: 
date: 2024-02-05 20:00:00 +0100
ni_ronde: 7
ni_d1_thuisploeg: Pion Aalst 1
ni_d2_thuisploeg: Jurbise 1
ni_d3_thuisploeg: KGSRL 14
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: "Het was heel simpel deze zondag. Om uit de gevarenzone te geraken, moesten we winnen. Wat vorig jaar met de vingers in de neus lukte, zouden we wel eens dunnetjes over doen."
image:
  path: assets/images/fb/fb_post_1.jpg
draft: false
---
**Het was heel simpel deze zondag. Om uit de gevarenzone te geraken, moesten we winnen. Wat vorig jaar met de vingers in de neus lukte, zouden we wel eens dunnetjes over doen. Al begon het allemaal onder een slecht gesternte. Geen Kjell en onze sterkhouders van een week eerder, Tom en Diederik, met stevige gezondheidsproblemen. Supersub Walter kon ter elfder ure niet en dus moesten we beroep doen op die andere supersupersub Peter. Dat verzwakte helaas team 2. Toch trokken we met licht gemoed en veel te vroeg naar Nieuwerkerken (Aalst). Dat varkentje zouden we wel een keertje wassen.**<!--more-->

**De omstandigheden waren eigenlijk vrij gelijklopend voor team 2. Ook zij moesten winnen om het degradatiespook de nek om te wringen. Het was dus opnieuw een heel belangrijke match voor onze ploeg. Doordat Peter naar de eerste ploeg doorschoof, moest twee een forfait toestaan op bord 1. 1-0 achter om te beginnen. Niet prettig**

## Gebrek aan vechtlust breekt de lammetjes van team 1 zwaar op

Er zijn zo van die dagen dat alles misloopt. Zondag 4 februari was zo een dag. Elogewijs waren we ruimschoots favoriet. 

De man die onder normale omstandigheden veruit de langste partijen speelt was nu wel snel klaar. Een zieke Tom op 2 met wit stelde snel remise voor. Zijn tegenstander ging er niet onmiddellijk op in maar trachtte de stellingen op de andere borden in te schatten. Dat bleek mee te vallen, want hij aanvaardde het voorstel. Volgens de software stond Tom een fractie slechter (-0,2). En op dat moment van de match was nog onduidelijk of we nu een halfje gewonnen of verloren hadden.

Daarna volgde Serge die op 1 met zwart het jonge talent van Aalst partij gaf. Onze man was er niet echt met zijn gedacht bij want hij verloor al snel een volle toren. Wellicht kon hij een paard en een pion in ruil krijgen maar daar had Serge geen oren naar. Hij zocht compensatie in een fata morgana, oftewel een niet-bestaande koningsaanval. Een nul op het rekwest.

Meteen was de toon gezet. Frank op 5 met zwart stond niet onaardig maar moet er ergens flink naast geslagen hebben. Weinig van gezien en achteraf was er, gezien de einduitslag, niemand veel van zeggen. Ook hier een nul dus.

Niet lang daarna volgde ik (Geert) met zwart op 3. Minder slecht gespeeld dan vorige week maar evenmin op niveau. Domweg een pion verloren in de opening. Ik hoopte nog op ongelijke lopers maar de Ajuin gaf het niet meer af. Keurig gespeeld, keurig afgemaakt. Een nul voor zwart en de match mogen we ook al vergeten.

Als er zondag iemand de eer had kunnen redden dan was het wel supersupersub Peter op bord 6 met wit. Hij stond heel erg goed tegen gouwe ouwe Frans De Smet. Pion voor enzo. Helaas was Peter zoals gewoonlijk in vliegende tijdnood. Dat zorgde voor een ferme blunder die de partij kostte.

Bleef over Diederik op 4 met wit. Van eer redden was hier geen sprake, onze man stond slecht en was naast maar ook op het bord gefrustreerd door de gang van zaken en de nullen van de teamgenoten. Aan het eindresultaat veranderde dat nul komma nul. En dat was ook bijna de eindstand: 5,5-0,5 verloren. Shame on us!

## Dworp 2 spit delft onder in Wallonië

De forfaitaire nul die ploeg 2 sowieso al had wou Eddy op bord drie met zwart natuurlijk zo snel mogelijk wegwerken. Hij begon ook met een smak Elo meer aan de partij. Wit gooide meteen zijn loperpaar buiten en verblunderde op de achtste zet een pion. So far so good. Op basis van de analyse achteraf en op gezag van de artificiële intelligentie moeten we hier en nu poneren dat zwart een vergiftigde pion aannam. Dc3 stond te vroeg in het spel en vond tegen alle verwachtingen in geen veilig onderkomen in de open woestijn op de koningsvleugel. Ten koste van wat positionele ellende ontsnapte Df6 ternauwernood naar b2 en a3 maar van enig tegenspel was geen sprake meer. Toen Jurbise zich opmaakte om de zwarte stukken één voor één in het houten kistje op te bergen, was de eerste bevochten nederlaag van de dag een feit. Ach, winnen is ook niet alles... 2-0 voor Jurbise.

Bernard met wit op bord 2 leek ons goed uit de opening te komen. Geleidelijk nam zwart het toch over. Een zwart paard sloeg in op h2, ondersteund door torens op h8 en h7. Een invasie van zwarte stukken besliste de partij. Maar tóch: Bernard deelde ons mee dat hij vroeger in de partij even op +3 had gestaan! Een gemiste kans dus. 3-0 voor Jurbise.

Een zieke Eric op bord 4 met wit (zware hoestbuien, als enige in de zaal) besloot alles in te zetten op de aanval. Zwart counterde op de flanken. Toen zwart met de dame op b2 insloeg, met controle over e5, bleek in hogere zin dat de aanval niet zou doorslaan. Wit kwam tijd tekort om de f-lijn te openen. Toch bekwaam verdedigd van zwart. En ook wel een talent: minder dan twee jaar bezig, begonnen met 1200 ELO, en nu 4 uit 5 in de IC en met +1850 tpr.(zie de interessante site van Martijn Maddens).

## Jannes maakt het goed af, de anderen ook!

Het lichtpuntje van deze ronde was zeker ploeg 3. Hoewel de personele problemen doorwerkten in dit team want ook hier dienden wij forfait aan te kondigen op bord 1. 

Maar omstreeks 16u45 kwam de tijding (geen jobstijding ) dat Mo op bord 2 met wit en Johan op bord 3 met zwart hun tegenstanders al hadden neergelegd. En Jannes met wit op bord 4 was ook goed bezig!

Een half uurtje later had ook de debuterende Jannes de klus geklaard. Hartelijk proficiat aan de ploeg, het was de verre en moeilijke verplaatsing zeker waard! Nog een pittig detail: door de nederlaag is KGSRL tweede af in de klassering.

## Naspel

Gelukkig heeft team 1 nu veertien dagen tijd om wonden te likken. We staan elfde met een half bordpunt voor de rode lantaarn. Met vijf ploegen op vier matchpunten kan de strijd tegen de degradatie nog alle kanten uit. Het valt te verwachten dat we de volgende ronde tegen de nummer vijf uit de stand, Europchess 2 weer klop krijgen en dan volgen er twee matchen waarin we ons moeten redden, namelijk tegen Mons en tegen Pantin 2. Het moet en het zal.

Ook voor Dworp 2 ziet het er niet goed uit, hoewel er naast Rochade 6 maar één ploeg zakt in deze vierde reeks. Binnen twee weken komt CRELEL op bezoek. De ploeg uit Luik staat eerste. Iedereen: een voorbeeld nemen aan onze derde ploeg graag!

Na deze mooie overwinning heeft Dworp 3 nu zes punten uit zes ontmoetingen. Eerste in deze vijfde reeks staat Braine met 10 punten uit 7 wedstrijden voor DZD Halle (dat bye was) met 9 uit 6 en Caissa Europe eveneens met 9 uit 6. Van deze ploegen heeft Halle een half bordpunt meer dan de andere twee.

Op het individuele vlak zijn er gelukkig enkele uitschieters. Zo heeft Mo 4 uit 4 in de interclub, meteen goed voor een tpr van… 2300! Jawadde! Alleen Pascal doet beter met zijn 1/1 en een tpr van 2637. Carlsen krijgt al schrik haha. Ook Jannes zit met  1/1 in deze categorie, een tpr. Van 2160. Maar ere wie ere toekomt, Tom op bord 2 in ploeg 1 presteert zeer sterk. Een berenjaar met 5/7 en een tpr van 2211. 
