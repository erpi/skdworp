---
tag: ni
ni_d1_uitploeg: Philippeville 1
ni_d2_uitploeg: Echiquier du Centre 1
ni_d3_uitploeg: "LSV-Chesspirant 2"
ni_d4_uitploeg: HCC Jurbise 3
title: Een kwakkelzondag tijdens een pandemie
auteur: Yves,Eric,Diederik,Geert
fotograaf: 
date: 2022-01-31 20:00:00 +0100
ni_ronde: "6"
ni_d1_thuisploeg: Dworp 1 
ni_d2_thuisploeg: Dworp 2
ni_d3_thuisploeg: Dworp 3
ni_d4_thuisploeg: Dworp 4
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: "Voor wie wat moeite heeft om te volgen vooraf dit. We springen van ronde 3 naar ronde 6. Wegens covid werden de ontmoetingen uit ronde 4 en 5 uitgesteld naar februari-maart."
image:
  path: assets/images/fb/fb_post_8.jpg
draft: false
---
**Voor wie wat moeite heeft om te volgen vooraf dit. We springen van ronde 3 naar ronde 6. Wegens covid werden de ontmoetingen uit ronde 4 en 5 uitgesteld naar februari-maart. Team 1, tot voor deze ronde nog steeds ongeslagen op de eerste plaats, nam het op tegen het ondergewaardeerde Philippeville. Een tegenstander die we aankunnen maar delft onderspitten zat er evenzeer in.**<!--more-->

**Nogmaals Covid en een samenloop van omstandigheden zorgden er helaas wel voor dat we in Dworp 2 en 3 respectievelijk twee en één forfait moesten geven. De verwachtingen waren daar dus niet te hoog gespannen. Dworp 4 daarentegen kon een keertje rustig uitfreaken.**

## De dag dat het zonlicht niet meer scheen...

Het eerste team stond voor deze ronde 6 nog steeds aan de leiding. Helaas moest Kjell wegens corona ter elfder ure verstek geven, anders hadden we op volle oorlogssterkte kunnen aantreden. Al lag de hele ploeg al meer dan een maand stil. Rust roest, niet bevorderlijk voor de conditie. Sam ‘onze smalle’ Van Hoofstat verving Kjell. Philippeville kwam op zijn sterkst op. Dat belooft.

Tom met zwart op bord 2 blunderde naar eigen zeggen al op zet 3. In een ingedrukte stelling bood hij daarom ook snel remise aan. De man van Philippeville was blijkbaar in een vredelievende bui –of had schrik van Tom zijn Elo- en aanvaardde. De computer gaf +1,7 aan voor hem. Voor wat dit laatste waard is natuurlijk.

Hetzelfde scenario op bord 1, Serge met wit. Lange tijd bleef het evenwicht bewaard. Tot de witspeler blunderde. Dat kostte een pion maar ook hier nam de Waalse eerste bordspeler na wat nadenken het aanbod aan. Tussenstand 1-1 en de eerlijkheid gebiedt te zeggen dat we daarmee goed wegkwamen.

De opening die supersub Sam op bord 6 met zwart speelde was me niet helemaal bekend. Of beter: ze was me helemaal niet bekend. Hij won twee pionnen maar zijn stelling rammelde redelijk. Waarop hij een pionnetje teruggaf maar dat leek de witte agressie nauwelijks af te remmen. Gelukkig aanvaardde de man uit Philippeville dit want hier gaf de software liefst +4 voor wit. Oeftie, dit gaat niet goed!

Maar de grote kanonnen moeten nog komen haha. Te beginnen met Frank met wit op 5. Hij kwam uit de opening met een pion meer. Zijn tegenstander had wel compensatie, onder meer in de vorm van het loperpaar in een open stelling. Mij leek Frank toch wel beter te staan maar ook hier werd de vredespijp gerookt. Nog steeds gelijk dus. Nagelbijten…

Vervolgens was het de beurt aan Diederik op bord 4 met zwart. Hij kwam goed uit de opening maar de afwikkeling naar een eindspel zorgde voor heel wat hoofdbrekens. De witspeler had op de damevleugel immers twee tegen één pion. Hoe hard de zwarte koning ook rende het lukte niet om wit tot de orde te roepen. Diederik moest een paard geven voor een pion. En dat viel uiteraard niet te houden.  Voor het eerst dit seizoen staat Dworp op achterstand.

Meer dan gelijkspelen zat er deze ronde dus niet meer in. Daarvoor moest ik (Geert) op 3 met wit nu wel winnen. Dat behoorde tot de mogelijkheden. Na enkele vreemde manoeuvres moest zwart al snel een pion inleveren terwijl zijn dame hopeloos buitenspel stond. Helaas volgde ik daarna het verkeerde plan. Daardoor kon de Philippevillenaar zich terug in de wedstrijd knokken. In een razend spannende en zenuwslopende finale –twee torens tegen dame- mocht ik me uiteindelijk nog gelukkig prijzen dat ik met toren en drie pionnen een ondoordringbaar fortje kon bouwen. Nipt remise maar dat was helaas onvoldoende om de eerste Dworpse nederlaag nog af te wenden.

## Een half puntje uit de brand gespeeld

Covid sloeg ditmaal  harder toe bij ons dan bij onze tegenstanders. Bovendien waren er weinig jeugdspelers beschikbaar wegens examens. Wegens onbeschikbaarheid van onze  eerste twee borden besloten we dan maar het met slechts twee borden op te nemen tegen het sterke Centre dat vier maal spelers van 1850 à 1900 Elo opstelde.

Bernard op 3 met wit opende met Ponziani, wat hij wel vaker doet. Het was onduidelijk wie er nu van de theorie afweek. Wellicht speelde Bernard Da4 op het verkeerde moment. Vlak daarna offerde hij een loper op f7. Die mocht niet worden aangenomen, maar de grote complicaties waren daarna toch in het voordeel van zwart. De man van Centre nam de aanval over. Een zwakkere speler zou wellicht verdwalen in een woud aan varianten. Maar volgens Bernard speelde zijn tegenstander het wel zeer correct. Na een hevige koningsaanval moest onze speler opgeven.

Tja, tegen een sterke tegenstander met zwart en vermits er toch niets meer te rapen viel, stelde Eric op het vierde bord met zwart dan maar na 19 zetten remise voor in een gelijke stelling. Het werd geaccepteerd en zo riskeerden we geen 0-4.

0,5-3,5 verlies. Dworp 2 verhuist naar de onderste regionen van de ranking maar staat nog niet op een degradatieplaats. Ook hebben  we al een vrij zwaar parcours achter de rug.

## Kwaad kersen eten tegen sterke tegenstander

Dworp 3 speelde tegen een team met gemiddeld 1850 Elo, de onzen moeten het stellen met gemiddeld 1522 Elo. Dan weet je bij voorbaat dat het moeilijk wordt. Temeer daar we op bord 1 forfait moesten geven. De overige partijen in vogelvlucht. Yentl op 4 met zwart ging jammer genoeg door zijn tijd in een moeilijke stelling waar hij zeker nog kansen had. Yves op 2 eveneens met zwart maakte een fout in de opening. Dit werd vakkundig afgestraft door een ex-Belgisch kampioene. Mo maakte zijn heroptreden na lange afwezigheid op bord 3 met wit tegen een sterke jeugdspeler. Hij kwam snel een kwaliteit achter en kon geen vuist meer maken. Ook dat punt ging dus verloren en ook Dworp 3 ziet de degradatieplaatsen nu naderen.

## Dworp 4, onze hoop in bange dagen: vier bros!

Omstreeks 12 uur, te laat volgens de reglementen, kregen we een forfait aangeboden op het derde bord. Matthias mocht thuisblijven...

Johan met zwart op bord 4 -welkom in de ploeg!- heeft zijn entree bepaald niet gemist, mat in 6 zetten! (... Dc1) met zwart in het Englund gambiet (1 d4-e5). Je vindt er filmpjes over op het internet. Onlangs won hij ook al in de voorronden van het clubkampioenschap  met zwart van Jannes in 7 zetten. Oppassen voor die man!

Mats op bord 2 begon niet te best aan zijn partij en verloor in de opening al materiaal. Diederik keek naar de stelling, zag dat het niet goed was en toen Mats even later klaar was, vermoedde Diederik dan ook verlies. Maar neen, hij had met mat gewonnen! Wat was er gebeurd? In een slechte stelling probeerde hij Pg4, wit sloot vakkundig zijn koning op met Toren e1 naar f1, en dan natuurlijk Dh2 mat. Hilarisch!

Een lange partij speelde Niels met wit op bord 1. Zwart stond de hele partij onder druk en bezweek uiteindelijk. Een mooie prestatie.  Viiieeeer- nul!!  en Dworp 4 springt op basis van bordpunten naar de vijfde plaats in het klassement!

## Naspel

Dworp 1 heeft een barre zondag achter de rug. Gewoon slecht gespeeld. Doordat Pantin ook maar gelijkspeelde, staan we nu met één matchpunt achter op de tweede plaats –en met een nest bordpunten meer. Er is geen man over boord en in september was er niemand die ons tot de titelkandidaten rekende. Nu eigenlijk ook nog niet. Laten we het van match tot match bekijken en gewoon zo goed mogelijk spelen.

De ploegen 2 en 3 moeten wel uit hun doppen kijken. Stilaan komen de degradatieplaatsen in zicht en dat kan niet de bedoeling zijn. Hopelijk kunnen we tijdens de drukke februari- en maartmaanden de forfaits achterwege laten en een zee aan punten oogsten. Dan lukt het wel.

Hoezee tenslotte voor ploeg 4 die een schitterende overwinning boekte en stilaan oprukt in het klassement. Goed gedaan!


