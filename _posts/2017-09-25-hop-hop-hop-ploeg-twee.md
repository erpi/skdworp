---
redirect_from: /2017/09/25/ni-r1-d2-verslag-geert/
tag: ni
ni_d2_thuisploeg: Pantin 4
ni_d2_uitploeg: Dworp 2
ni_ronde: 1
title: Hop, hop, hop ploeg twee, spoel ze door ’t wc!
auteur: Geert
description: "Voor de vier spelers van het gloednieuwe tweede team is de opdracht simpel: elke ronde winnen en kampioen spelen. Daarvoor werd ondergetekende gedetacheerd naar vijfde afdeling en voor minder gaan we ook niet."
fotograaf:
date: 2017-09-25 20:00:00 +0100
draft: false
---
## Vooraf

Voor de vier spelers van het gloednieuwe tweede team is de opdracht simpel: elke ronde winnen en kampioen spelen. Daarvoor werd ondergetekende gedetacheerd naar vijfde afdeling en voor minder gaan we ook niet. Vooraf was enige onzekerheid nochtans ons deel: sommige clubs uit vijfde kunnen echte berenploegen opstellen als ze willen. Willen ze? Dat is de hamvraag dit seizoen in 5B.<!--more-->

## De ontmoeting

Meteen een zeer aangename kennismaking met **Mo** op bord 4. Hij kwam, zag en overwon. Een echt natuurtalent, na enkele zetten stond Mo met wit al een pion voor, nog wat later twee pionnen. Even met de ogen knipperen en het was een stuk en een nest pionnen. Kort en goed: de juffrouw van Pantin ging supersnel mat. We zitten op schema: 1-0 voor Dworp.

Daarna was het even wachten op een andere debutant –voor Dworp toch. **Camiel** met wit op bord 2 speelde de nogal tamme ruilvariant van het Frans. Dat resulteerde in een gelijkopgaande stelling waarin de zwartspeler op zetherhaling aanstuurde. Op straffe van een minder goede stelling was Camiel wel verplicht hierin mee te gaan. 1,5-0,5 voor Dworp. We hebben nog minstens een punt nodig.

Dat punt komt nooit in gevaar. De Pantin-speler op bord 1 offert met wit al snel in de opening een loper voor drie pionnen en een gederokeerde zwarte koning. Hij vergeet daarbij wel dat enkel zijn dame al in het spel zit, zijn andere stukken staan nog in de beginpositie. **Geert** gooit er nog een vierde pion tegenaan en vanaf dan gaat het hard: torens op open lijnen, het loperpaar en een blote witte koning. Opgegeven. 2,5-0,5 voor Dworp. Oef, we zijn er al.

Wel is het nog lang wachten op **Peter** met zwart op bord 4. Na zeer veel woelige watertjes te hebben doorgezwommen, krijgt hij uiteindelijk twee torens en een stuk tegen een dame. Virtueel gewonnen dus. Het blijft evenwel ingewikkeld; Daardoor overziet Peter ook een snelle mat. Na nieuwe verwikkelingen -slecht voor hartlijders dit partijtje- blijft uiteindelijk een eindspel dame tegen twee torens, met elk nog wat pionnen over. Gezien de opkomende tijdnood geeft Peter de stelling remise. Een wijs besluit. Hopla, geen verliespartijen en 3-1 voor Dworp.

## Naspel

Het teamgemiddelde van Dworp lag meer dan 330 Elo hoger dan dat van Pantin. We kunnen dus niet beweren dat we met onze 3-1 de prestatie van het jaar hebben neergezet. Maar toch: alle Elo ten spijt bestaan er geen bij voorbaat gewonnen matchen. In deze afdeling moeten we in principe slechts één of twee tegenstanders echt vrezen. Het is zaak tijdens die ontmoetingen uitgeslapen aan het bord te komen. We staan nu op de tweede plaats, dat moet natuurlijk asap stek één worden.
