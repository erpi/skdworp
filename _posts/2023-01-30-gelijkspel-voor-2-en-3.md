---
tag: ni
ni_d1_uitploeg: Europchess 2
ni_d2_uitploeg: HCC Jurbise 1
ni_d3_uitploeg: HCC Jurbise 3
title: "Gelijkspel voor 2 en 3, Dworp 1 alweer genekt door het net-niet-syndroom"
auteur: Eric,Tom,Geert
fotograaf: Peter
date: 2023-01-30 20:00:00 +0100
ni_ronde: 6
ni_d1_thuisploeg: Dworp 1
ni_d2_thuisploeg: Dworp 2
ni_d3_thuisploeg: Dworp 3
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
description: "Na een lange winterbreak schoot deze laatste zondag van januari de interclubcompetitie 2022-2023 weer uit de startblokken."
image:
  path: assets/images/2223/ni/r6_d2_super_fb.jpg
draft: false
---
**Na een lange winterbreak schoot deze laatste zondag van januari de interclubcompetitie 2022-2023 weer uit de startblokken. Team 1 scoorde tot voor deze ronde een magere twee matchpuntjes. Om het degradatiespook van ons af te schudden, moeten we stilaan gaan uithalen. Goede voornemens genoeg bij het begin van het nieuwe jaar, nu dat nog in de praktijk omzetten. Onze tegenstander van zondag Europchess 2 blaast een beetje warm en koud en stelde al een massa spelers op. Maar te pakken, die mannen. Zoveel is zeker.**<!--more-->

**Het tweede team bevindt zich in de middenmoot. Veel gevaar op degradatie is er niet meer en promotie zit er evenmin nog in. Dat laatste was ook nooit het opzet natuurlijk. Met andere woorden, lekker relaxed, achteroverleunend ronde na ronde afwerken. Komen er punten bij: prima. Is de tegenstand te sterk: geen man over boord.**

**Hetzelfde geldt voor ploeg 3, deze zondag geplaagd door vele afwezigen wegens studies en andere feestelijkheden. Bedankt aan de invallers.**

![tegenstanders Dworp 1][foto 2]

## Nipt verlies maakt volgende rondes extra spannend

Europchess 2 zakte met een licht versterkt team af naar ons oud kasteel in Essenbeek om daar de jongens van het eerste team partij te geven. Elogewijs zijn ze een haalbare kaart, wij waren immers op volle oorlogssterkte.

Toch begon het slecht. Mijn linkerbuurman Kjell op bord 3 met wit had een redelijke off-day. De zwartspeler kreeg al snel het beste van het spel, loperpaar, open lijn voor de toren... Stilaan en steeds meer werd het onhoudbaar voor onze man die dan ook als eerste zijn koning moest omleggen. 0-1

Dan eindigden een drietal partijen ongeveer op hetzelfde moment. Dus begin ik maar met mezelf (Geert) op bord 4 met zwart. Zeer slecht geopend met al na een zet of 5 pionverlies met (te) weinig compensatie. Maar de witspeler zag veel spoken, ik trachtte het uiteraard zo ingewikkeld mogelijk te houden. Gelukkig was de man van Europchess zo vriendelijk om al snel de draad helemaal kwijt te spelen. Toen hij besloot een tweede, vergiftigd, pionnetje te consumeren, was het over en uit. Torenverlies en opgegeven. 19 luttele zetjes. Terug gelijk.

Rechterbuurman Diederik, speciaal overgekomen uit Tongeren, speelde met wit een mooie aanvalspartij. Open lijn tegenover de kort gerokeerde zwarte koning, zelf lang gerokeerd, zwaktes creëren door allerlei dreigingen en ten slotte, kers op de taart, de tweede witte toren overhevelen naar de koningsvleugel. Hartfalen werd de zwart koning uiteindelijk fataal. Goed, energiek gespeeld van onze man. We staan voor, 2-1

Op bord 1 pakte Serge met wit het naar aloude gewoonte bliksemsnel aan. Zijn tegenstander daarentegen nam zijn tijd en dat loonde. Serge kwam moeilijk te staan en moest uiteindelijk zijn dame geven tegen toren en paard in een zeer open stelling. Het leek voldoende voor de winst en dat was het helaas ook. Ons topbord spartelde nog lang tegen maar moest zich uiteindelijk gewonnen geven. 2-2 gelijk.

Het spelletje van Frank met zwart op bord 6 raakte snel vervlakt. Er stond een eindspel –of is dat nog middenspel?- op het bord met dubbele lopers en dame in een open stelling. Het zag er heel erg gelijk uit en dat was allicht ook waar de witspeler als underdog op aanstuurde. Na ruil van de dames was de partij voor zover mogelijk nog wat meer remise. Gelijk dus, ook in de match.

En dus hing alles af van Tom die op bord 2 met zwart de sterkste speler van dit Europchess-team partij gaf. We laten Tom even zelf aan het woord: “Na computeranalyse blijkt het niveau goed mee te vallen. De opening geeft wit een typisch voordeel dat heel nauwkeurig spel vraagt om het te behouden. Met de maneuvers erna kwam ik lichtjes beter te staan, maar nooit meer dan -0.4. Daar had ik wat te veel tijd in geïnvesteerd en op zet 26 dacht ik wat te versnellen, de stelling te consolideren met een erg late korte rokade maar vergat dat er een a-pion hing. Weg voordeeltje en onder de tijdsdruk daarna volgden enkele slordigheden die de witte vrijpionnen te ver lieten oprukken. Er was geen houden meer aan. Wel tevreden van de spelkwaliteit. Wat efficiëntie erbij en het komt nog goed dit seizoen.” Slotsom: 2,5-3,5 verlies.

![tegenstanders Dworp 1 en 2][foto 3]

## Dworp 2 levert sterke prestatie af

Vergeleken met vorig jaar traden we tegen Jurbise 1 aan met drie dezelfde spelers. Toen beleefden we een offday met 3,5-0,5 verlies.

En het begon opnieuw slecht! Bernard op twee met zwart rokeerde lang en verloor hierbij onmiddellijk de pion op a7. Hij stond de hele tijd verloren maar tegen het einde van de partij kon hij met het onwaarschijnlijke Lh3-g2 een mataanval pareren en misschien nog winnen. Hij zag de mogelijkheid maar koos toch voor een andere, kansloze zet. 0-1.

Peter op bord drie met wit deed het behoorlijk. Hij won twee stukken tegen een kwaliteit en na een nieuwe uitschuiver van de tegenstander werd dit zelfs een vol stuk en pion. Een deugddoende overwinning. Weer gelijk.

Over het optreden van Eric kunnen we kort zijn. In een goede stelling ineens schaak en stukverlies. Advies: spendeer allereerst enkele seconden om te zien of de tegenstander een directe dreiging heeft. 1-2 achter.

![superieure Walter][foto 1]

Walter die veel toernooien in het buitenland speelt, ziet zijn rating zakken doordat hij vaak jongelui die honderden punten ondergewaardeerd zijn partij geeft. Maar schaken kan hij nog steeds! Op bord 1 met wit won hij twee pionnen. In een eindspel met ongelijke lopers en beide torens op het bord, gaf hij de tegenstander geen kans meer. Tegen de verbonden vrijpionnen van onze man had deze geen verweer. Winst dus tegen een ruime 2000-plus. Hulde aan deze ECHTE volgeling van Caïssa!  Enfin, 2-2 dus en zes matchpunten uit zes partijen.

## Gelijkspel! Dworp 3 stunt met drie

Wegens twee verjaardagsfeestjes en enkele jonge spelers in examenmodus moest ploeg 3 onvolledig aantreden en forfait geven op bord 2.

Niels met wit op bord 3 speelde een gelijk opgaande partij die leidde tot een correcte remise.

Ondertussen was Jannes met zwart op 4 een pionnetje kwijtgespeeld. Hij liet zich echter niet ontmoedigen en had wel degelijk tegenspel. Dit resulteerde uiteindelijk in een ongelijk lopereindspel dat hij succesvol wist te keepen. Goed gedaan! 1-1

Zou Pascal op bord 1 met wit een matchpunt weten te redden? Jawel, in een gave partij kon hij twee pionnen winnen en hoewel het nog lang duurde, kreeg zijn tegenstander geen werkelijke tegenkansen meer. 2- 2 dus met 3 man. Goed gedaan!

## Naspel

Ploeg 1 speelde geen goede match maar door het verlies van de andere staartploegen Philippeville en CREB blijven we onwrikbaar op de ‘veilige’ tiende plek staan, zo noteert Tom. Zijn verdere analyse. “We staan te laag. Op Elo zijn we tweede, op bordpunten 9de. We hebben nog altijd met voorsprong de sterkste tegenstand gehad, maar liefst 1947 Elo gevolgd door Brussels met 1888 Elo. Koploper KGSRL had de zwakste tegenstand met ‘amper’ 1778 gemiddeld.  Wellicht objectief de beste graadmeter van de ‘form’: onze TPR is de vijfde van de reeks. Ja, daar kopen we niets mee maar laten we er vertrouwen uit putten. Over twee weken naar Aalst, de negende in de stand. Hopelijk keert ons geluk en komen we eens aan de goeie kant van de 3,5-2,5 uitslagen. Diederik is topscorer met 3,5/6, Kjell heeft de beste TPR met 2101.” Tandje bijsteken mannen!

Zoals gezegd kan er Dworp 2 niets meer overkomen. De Oscar van deze IC-ronde gaat ongetwijfeld naar invaller Walter op bord 1. Ondanks zijn 78 lentes vloerde hij zonder pardon een 2000-plusser. Mooi gedaan. Nog vijf zorgeloze rondes voor dit team dat allicht nog voor enkele stunts kan zorgen.

Stunten deed Dworp 3 deze ronde al. Een gave prestatie van invaller Pascal en twee  mooie gelijkspelen. Vooral Jannes deed het uitstekend. Het laat het beste vermoeden voor de volgende rondes.

Tot over veertien dagen, op verplaatsing dan.

[foto 1]: {{ "/assets/images/2223/ni/r6_d2_walter.jpg" | absolute_url }}
[foto 2]: {{ "/assets/images/2223/ni/r6_d1_kjell.jpg" | absolute_url }}
[foto 3]: {{ "/assets/images/2223/ni/r6_d1_geert.jpg" | absolute_url }}
