---
layout: verslag
tag: ni
ni_d1_thuisploeg: Dworp 1
ni_d2_thuisploeg: Dworp 2
ni_d3_thuisploeg: Dworp 3
excerpt_separator: "<!--more-->"
title: "Hoop op brons en behoud groeit weer na puike prestaties"
author: Eric,Geert
date: 2019-04-01 00:00:00 +0200
ni_ronde: 10
ni_d1_uitploeg: Aalst 1
ni_d2_uitploeg: Wavre 2
ni_d3_uitploeg: Wavre 3
stelling_fen: ''
stelling_titel: ''
stelling_wit: ''
stelling_zwart: ''
stelling_uitleg: ''
stelling_oplossing: ''
draft: false
---
## Vooraf

De focus lag deze ronde op team 2 dat nu echt wel de allerlaatste strohalm moet grijpen. Afhankelijk van de opstelling van Wavre 2 zou dat moeten kunnen.

De eerste ploeg kan ondertussen al een hele tijd ontspannen schaken en dat blijkt te lonen. Weg stress en dus werden de afgelopen zondagen heel wat pinten (excuus: punten, flauw grapje ik weet het) gepakt. Een voortzetting behoorde tot de mogelijkheden. Aalst is te pakken. En team drie kwam deze ronde fris en jeugdig voor de dag. Met het vaste voornemen om als jonge veulentjes te spelen. Enfin, een beloftevolle zonnige lentezondag diende zich aan.<!--more-->

## Dworp 1 op zoek naar 5de overwinning uit de laatste zeven ontmoetingen...

Serge verraste op bord 1 met wit zijn tegenstander met 1. b3. Zwart mishandelde de opening en kwam al snel in de verdrukking. De koning werd naar voren gedwongen en wit had de keuze uit heel veel winstmogelijkheden. Opgekuist in anderhalf uur, in dat tijdsgebruik had Serge naar goede gewoonte maar een klein aandeel. Zeer goed gespeeld en een indrukwekkende 7,5 uit 10! Een fijn begin. 1-0 voor de goei.

Tom met zwart op 2 bood op zet 17 remise aan. Zijn tegenstander dacht hierover een half uur na en met minder dan 10 minuten op de klok nam hij het voorstel aan. De partij was altijd in evenwicht met op het einde misschien iets meer aanknopingspunten op de damevleugel voor Tom. De zwarte koningspionnen stonden immers alle drie nog netjes in de aanvangspositie. 1,5-0,5 voor de goei

Walter met wit op 3 had naar goede gewoonte een spannende partij met toch behoorlijk wat tegenspel voor de tegenstander. Uiteindelijk bleek de aanval met dame en toren op de f- lijn (samen met een paard) toch te sterk voor de zwarte monarch. Hopla, al 2,5-0,5 voor de goei.

Dan was het de beurt aan Eric met zwart op 6. Hij speelde een Scandinavische partij met de modevariant 3...Dd6. Echt niet goed en Eric kampte al snel met ontwikkelingsachterstand. Hij weefde nog enkele trucs in de stelling waardoor wit nog wat moest oppassen... Toen deze trucs op zet 30 met een stuk minder waren uitgewerkt ging wit op de 32ste zet door zijn vlag. Hij dacht 42 zetten te hebben gespeeld. Door deze fortuinlijke zege was de match al binnen. De goei staan immers 3,5-0,5 voor.

Een moment van bezinning. De overblijvende twee partijen, van Kjell en Diederik, leken op remise af te stevenen. 

Kjell met wit op 3 wikkelde af naar een eindspel met ongelijke lopers. Daarin dacht hij op de damevleugel een vrijpion te kunnen creëren. De zwarte vrijpion op de koningsvleugel bleek echter sterker en meteen was de eerste nederlaag van het seizoen voor sterkhouder Kjell een feit. 3,5-1,5.

Diederik met zwart op 4 speelde tegen een getalenteerde jeugdspeler. Aanvankelijk leek er niets aan de hand. Pionnetjes minder maar duidelijk actievere torens voor onze speler. Wit wist echter een toren te ruilen en creëerde ook een vrijpion. Diederik offerde zijn loper voor deze vrijpion en ging een eindspel in van toren tegen toren en loper. Gemakkelijk voor computers maar niet voor mensen. Ondanks tijdnood wist wit dit door het increment van 30 seconden toch nog te winnen. Een pijnlijke affaire voor Diederik na bijna zes uur spel. Eindstand 3,5-2,5 winst.

En hiermee halen we elf punten uit de laatste zeven ontmoetingen. Het is ook de eerste van vijf overwinningen met maar één punt verschil! Een mooi parcours van de eerste ploeg!

## De ter dood veroordeelde mag alles eten

En, foei, wat een pessimistische titel. Over naar de match.

Beginnen we met het begin. Wavre 2 was sterker opgekomen dan gewoonlijk. Niets nieuws onder de zon, dat schrijven we elke ronde. Daardoor zijn we ook in degradatiegevaar verzeild.

Wel nieuw is dat Filip, eeuwige remisespeler, gewonnen heeft. Op bord 4 met zwart nog wel, liet hij een ogenschijnlijk straffe aanval van wit over zich heen gaan, graaide links en rechts een pionnetje mee en weerde vervolgens de witte agressie probleemloos af. Oogst! En joepie we staan voor: 1-0 voor de goei.

Op bord 1 had ikzelf (Geert) met wit een zeer tactische, scherpe speler met een krachtige reputatie tegen. Om positiespel leek hij niet te malen en daar deed ik mijn voordeel mee. Na een zet of 20 stond ik superieur tot gewonnen. Helaas ging toen het licht uit –lees: snipverkouden en het snot nam het over van de hersenen. Gelukkig bleef de zwartspeler tactisch spelen en overzag hij ook wel een en ander. Kaarske branden en toch nog een punt. We hebben al minstens gelijkspel. 2-0 voor de goei.

Peter op 3 met wit ging er stevig tegenaan, offerde een pion voor positioneel voordeel maar verloor gaandeweg het voordeel. Waardoor hij dus uiteindelijk gewoon een (geïsoleerde) pion achterbleef. Ondanks het creëren van dreigingen, aandringen en hardnekkigheid redde Peter het uiteindelijk niet. De Wavriens slaan terug: 2-1 voor de goei.

Man van de match, held van Dworp en andere superlatieven komen te kort voor Camiel die het broodnodige halve punt binnenhaalde. Het gaat niet erg vlot dit seizoen voor Camiel. Ook deze keer legde de tegenstander uit Wavre op bord 2 met wit onze man het vuur flink aan de schenen. Zwart kwam een pion achter en dat stuk hout nam stilaan gevaarlijke proporties aan. De eindspeltechniek van de witte Waverenaar was echter niet om over naar huis te schrijven en daarvan profiteerde Camiel –die wel over een meer dan gemiddelde kennis van het eindspel beschikt. Zwart offerde zijn paard en wat overbleef was pion en loper tegen ‘nen blote koning’. Maar de pion was wel een randpion en de loper had niet de kleur van het promotieveld. En dus liet Camiel wit maar aanmodderen, uit zijn hoekje van het bord kwam hij niet meer. Hoera, niet te winnen! Remise en match. 2,5-1,5 voor de goei. En meteen onze tweede overwinning van het seizoen. We leven nog.

## Felix vloert tegenstander met 400 Elo meer!

Naast Niels op bord 1 kwam team drie op met drie jeugdspelers. Het opzet van dit seizoen, jonge spelers competitie laten opdoen, lijkt andermaal geslaagd. Wel is het Elo-verschil tussen onze youngsters en hun tegenstanders doorgaans groot. Dat was deze keer niet anders. Op bord twee liet zich dat al snel gevoelen en ook Niels kwam te kort tegen een tegenstander met circa 170 Elo meer. Dat gold eveneens voor Mats op vier. Maar het kan ook anders. Want Felix op bord 3 met wit nam het op tegen een Waverenaar van liefst en op de kop af 400 Elo meer. Hij liet zich alvast niet intimideren: winst! Hoera, dik gefeliciteerd. Het is een opsteker. Niet enkel voor Felix zelf maar voor iedereen die zich met opleiding en jeugdspelers bezighoudt. Bravo, bravo en bravo. 1-3 voor Wavre 3

## Naspel

Voor de eerste ploeg is dit seizoen meer dan geslaagd. Als we in de laatste ronde nog eens winnen dan staan we op het podium. Na de ongenaakbare nummers één en twee ligt brons binnen handbereik. Dat is volgens voorzitter Eric een evenaring van de beste prestatie ever. Top!

Iets minder (een beetje maar...) glorieus vergaat het team 2. Voor aanvang van het seizoen luidde het dat we genoeg inhoud hadden om probleemloos middenmoot te spelen. Dat is mogelijk, feit is wel dat we bij herhaling tegen beresterke ploegen moesten. Vaak gaat het over grote clubs met veel teams. Versterkt men de troepen in de hogere regionen dan voelen we dat meteen in vierde afdeling.

Genoeg gezaagd. Met nog één ronde te gaan, hebben we vijf punten, Charleroi 3 zes en Caissa Europe 2 zeven punten. Met de wetenschap dat Caissa tegen de puntenloze laatste moet en de eerste twee ploegen van Charleroi respectievelijk nog knokken voor promotie en behoud, kunnen we wel zeggen dat we nog een redelijke kans maken. Caïssa zal wel winnen maar wie van de twee andere kandidaten ontloopt degradatie? CREC 3 of Dworp 2? We hebben het niet helemaal meer in de hand natuurlijk. Toch doe ik graag een klein, uiteraard zeer objectief, pronostiekske: CREC 3 degradeert. Heb niets tegen de Carolo’s maar het moet. Kwestie van de dynamiek en de goede flow van Dworp niet te verstoren...
